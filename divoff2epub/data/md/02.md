
# Adwent




### Tajemnica Wcielenia  
   
Rok kościelny dzieli się na dwie części poświęcone rozpamiętywaniu i przeżywaniu dwu głównych tajemnic Chrystusowych: tajemnicy Wcielenia i tajemnicy Odkupienia.   
Treścią pierwszej części roku kościelnego jest przyjście i objawienie się Boga-Człowieka. Staramy się uprzytomnić sobie tę głęboką przemianę, którą w życie ludzkości wprowadziło Wcielenia się Słowa Bożego. Syn Boży stał się człowiekiem, aby nam przywrócić uczestnictwo w Bożej naturze. Święte człowieczeństwo Jezusa Chrystusa stało się źródłem naszego życia nadprzyrodzonego i drogą do Ojca. Tajemnica Wcielenia zapoczątkowała dzieło Odkupienia i porządek sakramentalny, który dąży do ostatecznego zjednoczenia człowieka z Bogiem.   
Do przeżycia tych tajemnic gotujemy się w Adwencie, z radością uczestniczymy w ich obchodzie w okresie świątecznym, a następnie z wdzięcznością rozważamy je przez kilka tygodni w okresie poświątecznym.   


### Adwent  
   
Słuszne i zbawienne jest, abyśmy uroczyście święcili, Panie jezu Chryste, Boże nasz, Adwent Twej chwały i pamiątkę narodzin Twoich wedle ciała. Wierzymy, żeś przed dawnymi czasy przyszedł nas odkupić; daj nam, byśmy przy pełnym majestatu powtórnym przyjściu Twoim mogli znieść ten widok i, uzyskawszy łaskawe odpuszczenie grzechów, zasłużyli Cię oglądać na wieki. (Ze starożytnej prefacji).   
   
Wyraz adwent (po łacinie adventus) znaczy przyjście. Kościół święty oznacza tą nazwą okres przygotowania na przyjście Pańskie. Przyjście to jest trojakie:   


### Przyjście historyczne  
   
Oczekujemy pamiątki Narodzin (25 grudnia) i Objawienia (6 stycznia) Jezusa Chrystusa. Kościół święty przez 4 niedziele przypomina przygotowanie narodu wybranego na przyjście Zbawiciela. Mamy wczuć się w gorące pragnienia, które przenikają cały Stary Testament. Adwentowe teksty liturgiczne w większości zaczerpnięte są z proroka Izajasza. W najtragiczniejszych chwilach narodu wybranego wzywał on do ufnego zdania się na Boga i zapewniał, że nadejdzie oczekiwany Mesjasz, zbawi swój lud i rozciągnie swe panowanie na całą ziemię. Izajasz z taką dokładnością szkicuje dzieło Zbawiciela, że księgę jego nazywa się często «piątą ewangelią».   
Tajemnica Wcielenia dokonała się w łonie Niepokalanej Dziewicy Maryi. Aby przygotować godne mieszkanie swemu Synowi, Bóg obdarzył Ją pełnią łaski, a Maryja wiernie z tą łaską współdziałała. Jest Ona obrazem Kościoła, który z tęsknotą oczekuje Oblubieńca i z radością Go przyjmuje.   
Liturgia adwentowa często wspomina przeżycia Matki Bożej związane ze zdarzeniami poprzedzającymi Boże Narodzenie. W Jej bazylice Adwent się rozpoczyna i kończy. W Polsce wczesnym rankiem odprawia się Mszę wotywną o Matce Bożej, która powtarza teksty ze środy Suchych Dni Adwentu. Maryja, wierna służebnica Pańska, nosząca pod sercem Boga-Człowieka i obcującą z Nim w modlitwie, jest wzorem przygotowania katolika na nadchodzące święta.   
W Adwencie gotujemy się również na obchód Objawienia Pańskiego. Dlatego często słyszymy głos Przesłańca Chrystusowego, św. Jana. Chrzciciela, który przygotowywał naród wybrany na publiczne wystąpienie Chrystusa Pana i stwierdził Jego mesjańską godność.   


### Przyjście mistyczne  
   
Wprawdzie dzieło Odkupienia już się dokonało, lecz każde nowe pokolenie ludzkie musi sobie przyswoić jego owoce. Zdajemy sobie sprawę, jak wielka część ludzkości nie słyszała jeszcze Dobrej Nowiny. Sami również odczuwamy potrzebę wyzwolenia od błędów i grzechów. Oczekujemy nawiedzenia Bożego przez łaskę dla siebie i dla naszych czasów. Często powtarzane w liturgii adwentowej wezwanie «Przyjdź» jest wyrazem aktualnych tęsknot Kościoła.   
Bóg udziela nam łaski w miarę naszego przygotowania. Mamy gotować drogę Panu przez skupienie i modlitwę. Dlatego w Adwencie Kościół nakazuje wstrzymywanie się od zabaw i wzywa do pokuty, tj. odwrócenia się od zła, i czynienia dobra.   


### Przyjście ostateczne  
   
Rozwój Królestwa Bożego odbywa się równolegle z rozwojem dzieła Odkupienia, zaczyna się z narodzeniem Chrystusa w stajence betlejemskiej, rozkwita w życiu Kościoła, kończy się Sądem Ostatecznym u schyłku wieków. Powtórne przyjście Chrystusa Pana będzie objawieniem Jego chwały i ostatecznym ugruntowaniem Jego Królestwa. Wtedy to Chrystus zbierze swoich wybranych ze wszystkich stron świata i wprowadzi ich do Królestwa swego Ojca. Całe dzieje Kościoła są przygotowaniem na to przyjście. Rozpoczynając nowy rok kościelny szczególnie żywo uświadamiamy sobie prawdę, że jesteśmy członkami Kościoła pielgrzymującego i gotujemy się również na ostateczne przyjście Zbawiciela.   
Od czasów Bolesława Wstydliwego królowie polscy i przedstawiciele sześciu stanów składali w pierwszą niedzielę Adwentu świecę ze słowami: «gotów jestem na przyjście Pana». Siedem świec, które płoną na ołtarzu w czasie Mszy Rorate, przypomina ten zwyczaj i wzywa także nas do gotowości.   


### Czytanie Pisma Świętego  
   
W Adwencie poleca się czytanie Proroka Izajasza oraz innych przepowiedni mesjańskich.   


### Przepisy obrzędowe  
   
1. Niedziele Adwentu są dniami liturgicznymi 1 klasy i wykluczają wszystkie święta, z wyjątkiem święta Niepokalanego Poczęcia.   
2. Dni Adwentu od 1 do 16 grudnia są dniami powszednimi 3 klasy.   
3. Dni Adwentu od 17 do 23 grudnia są dniami powszednimi 2 klasy. Mają one pierwszeństwo przed partykularnymi świętami 2 klasy. Jako Mszę z dnia odprawia się Mszę z ostatniej niedzieli (z wyjątkiem Suchych Dni) opuszczając Alleluja i Credo.   
4. We wszystkich innych Mszach dodaje się na pierwszym miejscu wspomnienie dnia Adwentu.   
5. Na znak pokuty w czasie Mszy adwentowych nie wolno zdobić ołtarzy kwiatami ani grać na organach. Dopuszczalne jest tylko podtrzymywanie śpiewu za pomocą organów lub harmonium. Gra na innych instrumentach jest w Adwencie zakazana.   
W trzecią Niedzielę Adwentu, która ma charakter radosny, wolno użyć szat różowych, ozdobić ołtarz kwiatami i grać na organach.   
■


## 1 Niedziela Adwentu   
*Stacja u Najświętszej Maryi Panny Większej*   
*1 klasy*   
*Szaty fioletowe*   
W liturgii adwentowej ciągle rozbrzmiewa okrzyk «Veni — Przyjdź». Kościół wyprasza przyjście Zbawiciela do dusz swoich wiernych, aby przygotować ich na godny obchód pamiątki Bożego Narodzenia i na ostateczne przyjście Pana. Śpiewy dzisiejszej Mszy są wyjęte z psalmu 24, który doskonale wyraża usposobienie duszy w Adwencie. Czujemy naszą nicość i grzeszność i gorąco pragniemy zbawienia. Pragnienia nasze wyraża kolekta, zwracająca się wprost do Syna Bożego i natarczywie błagająca o nawiedzenie Boże. Lekcja wzywa do współdziałania z łaską Bożą. Ewangelia zapowiada ostateczne przyjście Zbawiciela, które rzuca właściwe światło na całą doczesność. «Podnoście głowy wasze, bo się zbliża odkupienie». W sekrecie modlimy się o dobre przygotowanie na spotkanie się z Bogiem, który jest naszym początkiem i celem.   


### Introit  
*Ps 24:1-3*   
Ku Tobie wznoszę duszę moją, Boże mój, Tobie ufam: niech nie doznam wstydu, niech się nie śmieją ze mnie moi wrogowie. Wszyscy bowiem, co ufają Tobie, wstydu nie doznają.   
*Ps 24:4*   
Ukaż mi, Panie, drogi Twoje i naucz mnie Twoich ścieżek.   
Chwała Ojcu.   
Ku Tobie wznoszę duszę moją, Boże mój, Tobie ufam: niech nie doznam wstydu, niech się nie śmieją ze mnie moi wrogowie. Wszyscy bowiem, co ufają Tobie, wstydu nie doznają.[^96]   


### Kolekta  
Wzbudź potęgę Twoją, prosimy Cię, Panie, i przybądź: Niech Twoja opieka wyzwoli nas od niebezpieczeństw grożących nam wskutek naszych grzechów, a Twoja moc nas zbawi.   
Który żyjesz.[^97]   


### Lekcja  
Czytanie z Listu świętego Pawła Apostoła do Rzymian.   
*Rz 13:11-14*   
Bracia: Wiecie, że pora nam już powstać ze snu. Teraz bowiem bliższe jest zbawienie nasze niż wówczas, gdyśmy uwierzyli. Noc już minęła i przybliżył się dzień. Odrzućmyż tedy uczynki ciemności i przywdziejmy zbroję światła. Jako w świetle dnia postępujmyż szlachetnie, nie w ucztach i pijaństwie, nie w rozpuście i wszeteczeństwie, nie w zwadzie i zazdrości. Lecz przyobleczcie się w Pana Jezusa Chrystusa.[^98]   


### Graduał  
*Ps 24:3; 24:4*   
Wszyscy, co ufają Tobie, wstydu nie doznają.   
V. Ukaż mi, Panie, drogi Twoje, i naucz mnie Twoich ścieżek. Alleluja, alleluja.   
*Ps 84:8*   
V. Okaż nam, Panie, miłosierdzie swoje i daj nam swoje zbawienie. Alleluja.[^99]   


### Ewangelia  
Ciąg dalszy ☩ Ewangelii świętej według Łukasza.   
*Łk 21:25-33*   
Onego czasu rzekł Jezus uczniom swoim: «Będą znaki na słońcu i księżycu i gwiazdach, a na ziemi ucisk narodów wśród zamieszania, szumu morskiego i nawałności. Gdy ludzie drętwieć będą ze strachu i oczekiwania tych rzeczy, które przyjdą na wszystek świat, albowiem moce niebieskie poruszone będą. A wtedy ujrzą Syna Człowieczego, przychodzącego w obłoku z mocą wielką i majestatem. A gdy się to dziać pocznie, patrzcie, a podnoście głowy wasze, bo się przybliża odkupienie wasze». I powiedział im przypowieść: «Spojrzyjcie na drzewo figowe i na wszystkie drzewa. Gdy już z siebie owoc wydają, wiecie, że blisko jest lato. Tak i wy, skoro ujrzycie, że się to dzieje, wiedzcie, że blisko jest Królestwo Boże. Zaprawdę powiadam wam, nie przeminie to pokolenie, aż się to wszystko stanie. Niebo i ziemia przeminą, ale słowa moje nie przeminą».[^100]   


### Antyfona na Ofiarowanie  
*Ps 24:1-3*   
Ku Tobie wznoszę duszę moją, Boże mój, Tobie ufam: niech nie doznam wstydu, niech się nie śmieją ze mnie moi wrogowie. Wszyscy bowiem, co ufają Tobie, wstydu nie doznają.[^101]   


### Sekreta  
Panie, niech te święte tajemnice oczyszczą nas swoją potężną mocą i pozwolą w większej czystości dojść do swojego Stwórcy.   
Przez Pana.[^102]   


### Prefacja  
*Prefacja o Trójcy Przenajświętszej*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Ty z jednorodzonym Synem Twoim i Duchem Świętym jednym jesteś Bogiem, jednym jesteś Panem, nie w jedności jednej osoby, lecz w jednej istocie Trójcy. W co bowiem z objawienia Twego wierzymy o Twej chwale, to samo utrzymujemy bez żadnej różnicy o Twoim Synu i o Duchu Świętym. Tak iż wyznając prawdziwe i wiekuiste Bóstwo wielbimy odrębność Osób, jedność w istocie i równość w majestacie.   
Majestat ten chwalą Aniołowie i Archaniołowie, Cherubini i Serafini, którzy nie przestają wołać codziennie powtarzając jednym głosem:[^103]   


### Antyfona na Komunię  
*Ps 84:13*   
Pan użyczy błogosławieństwa, a ziemia nasza wyda swój plon.[^104]   


### Pokomunia  
Obdarz nas, Panie, miłosierdziem Swoim w pośrodku Twojej świątyni, abyśmy poprzedzali godnym przygotowaniem nadchodzące uroczystości naszego Odkupienia.   
Przez Pana.[^105]   


### Objaśnienia Ewangelii  

\(1\) Słowo «Adwent», wzięte z łacińskiego, znaczy po naszemu tyle co
«Przyjście», rozumie się P.N. Jezusa Chrystusa; służy zaś za nazwę
czasowi, poprzedzającemu uroczystość Bożego Narodzenia. Jak niegdyś tuż
po Wniebowstąpieniu Pana Jezusa Aniołowie Apostołów i uczniów
wpatrzonych w niebo ostrzegli: «Ten Jezus, który wzięty jest od was
do nieba, tak przyjdzie, jakoście Go widzieli idącego do nieba;» tak
i Kościół św. chcąc przygotować wiernych do należytego korzystania
ze zbliżającej się uroczystości, przypomina nam, że P. Jezus nie tylko
przyszedł raz na świat dla jego zbawienia, ale że przyjdzie powtórnie,
aby sądzić. I nie tylko podczas Adwentu, ale przez cały Boży rok,
ilekroć przy codziennym pacierzu powtarzamy «Wierzę w Boga»,
przypomina nam Kościół św. ten artykuł Wiary w Składzie apostolskim
wyraźnie zawarty: «Przyjdzie sądzić żywych i umarłych».

\(2\) Niegdyś, wkrótce po Narodzeniu Zbawiciela, rzekł o nim Symeon:
«Otóż Ten położon na upadek i na powstanie wielu w Izraelu;» coś
podobnego mówi dzisiejsza Ewangelja św. o przyszłem przyjściu P. Jezusa
na sąd; z jednej strony: «będą ludzie schnąć od strachu», z drugiej zaś:
«podnoście głowy wasze, boć się przybliża odkupienie wasze.» O pierwszem
przyjściu P. Jezusa w cudownem Jego z Marji Panny narodzeniu wiemy,
że jedni tęsknili do niego i błagali: «z rosą spuśćcie go niebiosa,
a obłoki niech spuszczą ze dżdżem sprawiedliwego, niech się otworzy
ziemia, i zrodzi Zbawiciela», a ilu ich w starym Zakonie otrzymało
zbawienie, otrzymali je jedynie przez wiarę w przyjść mającego
Zbawiciela; inni zaś o przyszłem narodzeniu Zbawiciela nic nie
wiedzieli, ani wiedzieć chcieli, więc tem mniej też do Niego tęsknili.
To samo po narodzeniu P. Jezusa mówi Jan św. o jednych, że P. Jezus
«przyszedł do swej własności, a swoi Go nie przyjęli;» i do takich
stosuje się, co mówi Pismo św.: «Król Heród zatrwożył się, i wszystka
Jerozolima z nim.» O drugich zaś mówi Pismo św.: «A ilekolwiek ich
przyjęli Go, dał im moc, aby się stali Synami Bożymi, tym którzy wierzą
w Imię Jego.» Podobnie jest z drugiem przyjściem P. Jezusa na sąd: dla
jednych jest ono chwilą gorąco oczekiwaną i wielkiego wesela, dla
drugich zaś czasem nie tylko strasznej trwogi, ale i wiecznego
pohańbienia. Tak Jan św. dawszy w ostatnich słowach księgo Objawienia
świadectwo, że zaiste rychło przyjdzie P. Jezus, zaraz dodaje od siebie
prośbę: «Amen. Przyjdź Panie Jezu.»  Także i Paweł św. mówiąc
o Przyjściu Pana na sąd, powiada: «pochwyceni będziemy ... w obłokach
przeciw Chrystusowi na powietrze, a tak zawsze z Panem będziemy»
i kończy wezwaniem: «przeto cieszcie się społem temi słowy». Podobnież
św. Gertruda nieraz mówiła, iż nie pojmuje, że ludzie boją się nie sądu,
kiedy sędzią naszym ma być nie kto inny, jeno właśnie P. Jezus,
którego trochę tylko kochać trzeba, aby u Niego znaleźć obfitą łaskę
i miłosierdzie. Mimo to takich, coby bezpiecznie mogli się cieszyć
na przyjście i sąd P. Jezusa nawet pomiędzy Świętymi niewielu się
znajdzie. Przeciwnie czytamy np. o św. Hieronimie, że ilekroć mu
przyszła myśl o sądzie, drżał na całym ciele, a w uszach brzmiał mu
jakby głos Archanioła: «wstańcie umarli, i pójdźcie na sąd.» Św.
Augustyn wyznaje, że głównie bojaźń śmierci i sądu wyrwała go
z grzesznych nałogów. Św. Bernard mówi o sobie: «Lękam się piekła,
lękam się też wejrzenia Sędziego, strasznego anielskim nawet mocom. Któż
da oczom moim źródło łez, abym łzami mógł zaradzić przyszłemu
płaczowi». Jeżeli Święci, którzy mało grzeszyli, wiele pokutowali,
a bardzo wiele dobrego robili, tak bali się sądu, cóż mają począć tacy,
co bardzo wiele grzesząc, mało pokutują, a prawie nic dobrego nie
czynią.

\(3\) Będą znaki na słońcu. W św. Mateusza czytamy: «zaćmi się słońce.»
Czyś kiedy pomyślał, coby dziać się musiało na ziemi, gdyby zabrakło jej
słońca? Jeżeli w zimie dlatego, że słońce słabo tylko przyświeca, ziemia
kostnieje, rzeki i stawy tężeją, pola, łąki i lasy zamierają i świat
cały obleka się w śnieżny całun, jakby w koszulę śmiertelną, cóż będzie,
gdy słońca całkiem zabraknie? Chyba z głodu powolną, straszną śmiercią
zginąćby przyszło, gdyby Bóg w miłosierdziu swojem nie był przeznaczył
ludziom, którzy wtenczas żyć będą, śmierci prędszej i krótszej w onym
pożarze powszechnym, o którym przepowiada św. Piotr: «żywioły od gorąca
rozpuszczą się, a ziemia i dzieła, które na niej są, popalone będą.»
Skoro słońca zabraknie, to i ciemności, gorsze niż niegdyś egipskie,
zalęgną ziemię całą; ani do sąsiada, ani do własnego domu, raz z niego
wyszedłszy, nie trafisz; i cóż dziwnego, że będą ludzie «schnąć
od strachu?» Ale to jest dziwne, że chociaż od jednego słońca jesteśmy
już tak bardzo zależni, to przecież tak mało poczuwamy się
do wdzięczności i ciągłej zależności od P. Boga, który jest Dawcą
i Panem słońca i życia wszystkiego.

\(4\) «A tedy ujrzą syna Człowieczego przychodzącego w obłoku z mocą
wielką i z majestatem. Tedy ujrzą,» bo teraz nie widzą, albo i widzieć
nie chcą, – tedy przekonają się naocznie o tem, czemu teraz wierzyć nie
chcą, że nie masz zbawienia jedno w Panu naszym Jezusie Chrystusie, i że
wszystko, za czem teraz w niniejszem życiu ludzie się tak ubiegają,
że wszystko to jest marność i marność nad marnościami, a jedno tylko
jest potrzebne, bo jedno tylko wtedy popłacać będzie: służyć Bogu
i zbawić duszę swoją. «Z mocą wielką i z majestatem». Kiedy P. Jezus
pierwszy raz przyszedł, przybrał na się postać sługi, aby nie tylko
słowem, ale własnym przykładem nauczyć nas i zagrzewać do wszystkiego,
co jest istotą służby Bożej i życia zbożnego, a zarazem podstawą naszego
zbawienia, mianowicie do zaparcia siebie, do noszenia krzyża,
do cichości i pokory. Tedy przyjdzie «z mocą i majestatem», już nie
żeby uczyć, ale żeby każdemu oddać według zasługi jego; jednych uczyni
królami w niebie, drugich niewolnikami na wieki w piekle. Na co z tego
dwojga ty zasługujesz?

\(5\) Jakkolwiek moc i majestat, z jakiemi P. Jezus przyjdzie sądzić,
i teraz są Mu właściwe, chociaż nie tak widoczne, to jednak P. Jezus nie
tylko wtedy będzie sądził, ale i teraz i w każdej chwili nas sądzi. Bo
jak każda istota żywa i rozumna, urabia sobie o tem, co spostrzega,
zdanie, często prawda błędne, ale zawsze jakieś zdanie korzystne lub
niekorzystne, tak też P. Jezus, który jest źródłem wszelkiego życia
i rozumu, który wszystko widzi, sądzi zawsze nieomylnie i w każdej
chwili o myślach i usposobieniu, o słowach i uczynkach każdego z nas.
Między sądem ostatecznym a teraźniejszym zachodzi ta różnica,
że przyszły będzie na wieki nieodmienny, teraźniejszy zaś jeszcze możesz
poprawić, t.j. sprawić, że P. Jezus na lepszy go zmieni. Dochodź więc,
jak umiesz, z pokorą i ufnością, co P. Jezus sądzi: 1) o przymiotach
i darach twoich zewnętrznych, dla których lubisz się wynosić nad innych,
czy czynią cię lepszym, piękniejszym w oczach jego; 2) o twych dobrych
przymiotach wewnętrznych, czyli o cnotach twoich, jakie zdaje ci się,
że posiadasz; czy wiara, nadzieja, miłość twoja są szczere, prawdziwe;
sprawiedliwość, miłosierdzie, ofiarność, pracowitość itp. czy są
rzetelne; czy nie są lichym tylko blichtrem, pozłotką, a nie złotem; 3)
o twoich niedostatkach, dla których narzekałeś nieraz, żeś upośledzony
i jakby od Boga zapomniany; 4) o grzechach i nałogach twoich, czy
P. Jezus zwątpił, że nie ma dla ciebie już żadnego wyjścia ani ratunku,
– dlaczego tedy pozostawia ciebie jeszcze przy życiu, raz po raz budzi
twoje sumienie i nowe daje łaski?

\(6\) «Gdy ujrzycie, iż się to będzie działo;» zatem utrapienia,
zwłaszcza wielkie i nadzwyczajne, są zapowiedzią, że «blizko jest
Królestwo Boże.»

\(7\) «Nie przeminie ten rodzaj, aż się wszystko ziści.» Nie mówi tu
P. Jezus oczywiście o «rodzaju», t.j. o tem pokoleniu, które go
słuchało i było Mu współczesne, bo to nie zgadzałoby się z tem, że przy
tej samej sposobności powiedział, że «o onym dniu i godzinie nikt nie
wie, ani Aniołowie niebiescy, jedno sam Ojciec;» ale mówi P. Jezus albo
o narodzie żydowskim, który przetrwa aż do końca świata, albo o rodzaju
ludzkim.

«Źródło: ks. H. Jackowski SI, Ewangelje niedzielne i świąteczne z objaśnieniami»

■


## 2 Niedziela Adwentu   
*Stacja w Kościele Św. Krzyża Jerozolimskiego*   
*1 klasy*   
*Szaty fioletowe*   
Syjon i Jerozolima to typy Kościoła katolickiego, «lud syjoński» — to katolicy. Do nich i do całej ludzkości przychodzi Zbawiciel. Św. Paweł poucza nas w lekcji o powszechności dzieła zbawienia, powołując się na proroctwo Izajasza. Podobnie Chrystus Pan, odpowiadając na pytanie uczniów Jana Chrzciciela stwierdza spełnienie się tego proroctwa. Zapowiedziane przez Izajasza cuda mesjańskie spełniają się także w duchowy sposób mocą Eucharystii. Przez swoje sakramenty Chrystus prowadzi nas ku nowej, wiekuistej Jerozolimie. Nadzieja otrzymania łaski Zbawiciela i osiągnięcia życia wiecznego jest podstawą naszej radości. Warto zwrócić uwagę na początkowe słowa dzisiejszej lekcji: czytanie Pisma św. daje prawdziwe zrozumienie dzieła Odkupienia i umacnia naszą nadzieję.   


### Introit  
*Iz 30:30*   
Ludu Syjoński, oto Pan przyjdzie, by zbawić narody; Pan da posłyszeć swój głos pełen chwały i uraduje się serce wasze.   
*Ps 79:2*   
Pasterzu Izraela, posłuchaj: Ty, co jak trzodę wiedziesz ród Józefa.   
Chwała Ojcu.   
Ludu Syjoński, oto Pan przyjdzie, by zbawić narody; Pan da posłyszeć swój głos pełen chwały i uraduje się serce wasze.[^106]   


### Kolekta  
Pobudź, Panie, serca nasze do gotowania dróg Jednorodzonemu Synowi Twemu, abyśmy dzięki Jego przyjściu mogli Ci służyć oczyszczoną duszą.   
Który z Tobą.[^107]   


### Lekcja  
Czytanie z Listu świętego Pawła Apostoła do Rzymian.   
*Rz 15:4-13*   
Bracia: Wszystko, cokolwiek jest napisane, dla naszego pouczenia napisane jest, abyśmy przez cierpliwość i pociechę z Pism świętych nadzieję mieli. A Bóg cierpliwości i pociechy niech skłoni was do jednomyślności wzajemnej według Jezusa Chrystusa, abyście jednomyślnie i jednymi usty chwalili Boga i Ojca Pana naszego Jezusa Chrystusa. Dlatego przyjmujcie jedni drugich jako i Chrystus przyjął was ku chwale Bożej. Bo powiadam, że Chrystus stał się sługą żydów dla wierności Bożej i dla utwierdzenia obietnic Bożych. Poganie zaś wielbią Boga za miłosierdzie, jako napisane jest: «Dlatego wyznawać Cię będę wśród narodów, Panie, i imieniowi Twemu śpiewać będę». I znowu powiada: «Weselcie się narody z ludem Jego». Oraz: «Chwalcie Pana wszystkie narody, i wysławiajcie Go wszystkie ludy». I znowu Izajasz mówi: «Zjawi się potomek Jessego, który powstanie, aby panować nad narodami. W Nim narody pokładać będą nadzieję». A Bóg nadziei niech was napełni wszelką radością i pokojem w wierze, abyście obfitowali w nadziei i mocy Ducha Świętego.[^108]   


### Graduał  
*Ps 49:2-3; 49:5*   
Ze Syjonu, co pełen ozdoby, Bóg się pojawi.   
V. Zgromadźcie przed Nim Jego świętych, którzy wśród ofiar zawarli z Nim przymierze. Alleluja, alleluja.   
*Ps 121:1*   
V. Uradowałem się, bo mi powiedziano: «Pójdziemy do domu Pańskiego». Alleluja.[^109]   


### Ewangelia  
Ciąg dalszy ☩ Ewangelii świętej według Mateusza.   
*Mt 11:2-10*   
Onego czasu: Jan usłyszawszy w więzieniu o dziełach Chrystusowych wysłał dwóch uczniów swoich i powiedział Mu: «Tyś jest, który masz przyjść, czy też innego czekamy?» A odpowiadając, Jezus rzekł im: «Idźcie, oznajmijcie Janowi, coście ślyszeli i widzieli. Ślepi widzą, chromi chodzą, trędowaci są oczyszczeni, głusi słyszą, umarli zmartwychwstają, ubogim głoszona jest Ewangelia, a błogosławiony, który się ze mnie nie zgorszy». A gdy oni odeszli, począł Jezus mówić do rzesz o Janie: «Coście wyszli widzieć na pustyni? Trzcinę chwiejącą się od wiatru? Ale coście wyszli widzieć? Czy człowieka w miękkie szaty obleczonego? Oto ci, którzy w miękkie szaty się przyodziewają, w domach królewskich są. Ale coście wyszli widzieć? Proroka? Oto Wam powiadam: I więcej niż proroka. Ten jest bowiem, o którym napisano: oto posyłam anioła mego przed obliczem twoim, który przygotuje drogę twą przed tobą».[^110]   


### Antyfona na Ofiarowanie  
*Ps 84:7-8*   
Zwróć się ku nam, Boże, i ożyw nas, a lud Twój rozraduje się w Tobie. Okaż nam, Panie, miłosierdzie Swoje i daj nam Twoje zbawienie.[^111]   


### Sekreta  
Daj się przejednać o Panie naszymi pokornymi modłami i ofiarami, a ponieważ brak nam zasług, które mogłyby orędować za nami, sam przybądź nam z pomocą.   
Przez Pana.[^112]   


### Prefacja  
*Prefacja o Trójcy Przenajświętszej*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Ty z jednorodzonym Synem Twoim i Duchem Świętym jednym jesteś Bogiem, jednym jesteś Panem, nie w jedności jednej osoby, lecz w jednej istocie Trójcy. W co bowiem z objawienia Twego wierzymy o Twej chwale, to samo utrzymujemy bez żadnej różnicy o Twoim Synu i o Duchu Świętym. Tak iż wyznając prawdziwe i wiekuiste Bóstwo wielbimy odrębność Osób, jedność w istocie i równość w majestacie.   
Majestat ten chwalą Aniołowie i Archaniołowie, Cherubini i Serafini, którzy nie przestają wołać codziennie powtarzając jednym głosem:[^113]   


### Antyfona na Komunię  
*Bar 5:5; 4:36*   
Powstań Jeruzalem, a stań na miejscu wysokim i obacz wesele, które ci przyjdzie od twego Boga.[^114]   


### Pokomunia  
Posileni pokarmem duchowym, pokornie błagamy Cię, Panie, abyś przez uczestnictwo w tej tajemnicy nauczył nas gardzić sprawami ziemskimi, a miłować niebieskie.   
Przez Pana.[^115]   


### Objaśnienia Ewangelii  

\(1\) Św. Jan Chrzciciel dostał się do więzienia z tego powodu,
że Herodowi zganił kazirodcze pożycie na wiarę z żoną swojego brata
jeszcze żyjącego. Kościół św., od Ducha Świętego nauczony, poczytuje
kazirodztwo za grzech tak wielki, że chociażby się go kto raz jeden
tylko dopuścił, nie może być z niego rozgrzeszony od zwyczajnego
spowiednika, tzn. nie mającego od Biskupa albo od samego Papieża
szczególnego na to upoważnienia. Nigdy też nie pozwala, bo pozwolić nie
może na powtórne małżeństwo takim, który pierwszy mąż albo żona jeszcze
żyje. Również zabrania małżeństwa z krewnymi i powinowatymi,
i jakikolwiek udziela dyspensy w wypadkach, w których zachodzi dalsze
tylko pokrewieństwo, a są słuszne do tego powody, przecież doświadczenie
uczy, że na takich małżeństwach, pomiędzy krewnymi albo powinowatymi
zawartych, rzadko tylko spoczywa błogosławieństwo Boże; zwykle
w dwójnasób sprawdza się na nich to, co Paweł św. mówi w ogóle
o małżeństwach: «Jeślibyś wziął żonę, nie zgrzeszyłeś; jeśliby też panna
szła za mąż, nie zgrzeszyła; wszakże trapienie ciała mieć będą takowi.»
Dlatego to ażeby zapobiedz małżeństwom zakazanym, bywają ogłaszane
w kościele zapowiedz i każdy, któryby wiedziała o pokrewieństwie, lub
innej przeszkodzie, zachodzącej między pobrać się mającymi, w sumieniu
jest obowiązany powiedzieć to proboszczowi kościoła, w którego głoszą
zapowiedzi. Małżeństwo z taką przeszkodą, a bez poprzedniej dyspenzy
zawarte, jest wobec Boga i Kościoła nieważne i nie lepsze odżycia
na wiarę.

\(2\) Św. Jan Chrzciciel dobrze wiedział, że napominając Heroda, narazi
się nie tylko na nieprzyjemności, ale na więzienie i śmierć. Tak jednak
bał się grzechu, że wolał narazić się na wszystko, niż grzechu się
dopuścić. Zapyta kto: a jakiż to grzech miałby św. Jan Chrzciciel,
gdyby Heroda nie napominał? Miałby «grzech cudzy, milczenia». Bo będąc
prorokiem, gdyby był milczał na taki publiczny grzech, samby był
zgrzeszył. Niestety, w naszych czasach nierzadka to rzecz, że katolicy
jak Herod żyją na wiarę, i to nawet z krewną lub powinowatą. Oczywiście
na pierwszym miejscu Duszpasterz i rodzice takich osób mają obowiązek
ich upominać, a nawet surowych chwycić się środków, aby im w dalszem
takiem pożyciu przeszkodzić. Wierni zaś wszyscy powinni co najmniej
od takich zupełnie się usunąć, tzn. mówić z nimitylko, «co konieczna»
wymaga potrzeba, ale nie bratać się z nimi, nie odwiedzać ich, ani
odwiedzin nie przyjmować. Bo tak upomina Paweł święty: «jeśli ten,
który jest bratem» (t.j. Chrześcijaninem) «mianuje, jest porubnikiem,
albo łakomym ... albo pijanicą ... żebyście z takowym ani jedli.» Gdzie
zaś takie jawne zgorszenia uchodzą bezkarnie, tam często P. Bóg w swoim
gniewie zsyłana całe miasta i wsie ciężkie kary i chłosty.

\(3\) Św. Jan Chrzciciel posyła dwu uczniów swoich do P. Jezusa, nie
dlatego aby sam chciał dowiadywać się, kto jest P. Jezus – wszak już
w żywocie matki swojej cudownym sposobem o tem wiedział i głosił
wszystkiemu ludowi na puszczy, mówiąc: «Oto Baranek Boży, który gładzi
grzechy świata»; ale chodziło mu o uczniów. Tak bardzo przywiązali się
do swego świętego nauczyciela i tak bardzo go cenili, że nie tylko
nawiedzali go w więzieniu, ale nawet z pewną zazdrością i niechęcią
patrzyli na sprawdzanie się słów ich ukochanego nauczyciela o Panu
Jezusie: «On ma róść, a ja się umniejszać.» Św. Jan obawiał się,
żeby uczniowie jego przez zbytnie do niego przywiązanie, nie odwrócili
się od P. Jezusa, a nawet może nie przyłączyli się po jego śmierci
do nienawidzących P. Jezusa Faryzeuszów. Mówił im dużo o P. Jezusie,
ale ponieważ to nie wystarczało, odsyła ich wprost do Niego, aby sami
się przekonali i uwierzyli. Nie wystarcza słuchać tylko o P. Jezusie;
ale kto chce naprawdę w Niego uwierzyć, serdecznie mu zaufać i szczerze
Go pokochać, potrzeba, żeby poszedł do P. Jezusa, zbliżył się do Niego,
przez używanie śś. Sakramentów, przez modlitwę, przez zachowanie
przykazań Jego i inne dobre uczynki.

\(4\) «Tyś jest, który ma przyjść, czyli inszego czekamy?» względem
P. Jezusa Żydzi zadawali sobie przede wszystkiem pytanie, czy on jest
Mesjaszem przez Patrjarchów i Proroków od wieków zapowiedzianym. Skoroby
o tem jednem się przekonali, to i w Bóstwo Jego i całą naukę Jego
uwieńczyćby musieli. Jak Pismo św. starego Zakonu, tak i sam Zakon stary
cały zajmuje się P. Jezusem. Już w raju zapowiedział Bóg przyjdzie
Zbawiciela, mówiąc do węża: «Położę nieprzyjaźń między tobą a niewiastą,
między nasieniem twem, a nasieniem jej; ona zetrze głowę twoją, a ty
czyhać będziesz na piętę jej.» Abrahamowi przyobiecał P. Bóg, że z jego
potomstwa wzbudzi Zbawiciela; tę samą obietnicę dał później Dawidowi.
Mojżesz też wyraźnie prorokuje: «Proroka z narodu twego i z braci
twojej jako mnie, wzbudzi tobie P. Bóg twój, tego słuchać będziesz.»
Później zaś prorocy, tak samo jak i mnogie figury starozakonne,
zapowiadali różne, nieraz najdrobniejsze szczegóły o usposobieniu,
życiu, męce, śmierci, zmartwychwstaniu i chwale, a szczególnie o Bóstwie
prawdziwego Mesjasza, Pana naszego Jezusa Chrystusa.

\(5\) Uczniowie Janowi zastali P. Jezusa, kiedy, jak Łukasz
św. opowiada, «onejże godziny wiele ich uzdrowił od niemocy i chorób
i od duchów złych, wiele ślepych wzrokiem darował». Uczniowie Janowi,
posłuszni swemu nauczycielowi, pytają P. Jezusa czy jest Mesjaszem.
P. Jezus zaś nie żąda od nich, aby mu uwierzyli na gołe słowo; tak czyni
szatan i wysłannicy jego lub świata, którzy słowem tylko ludziom złote
góry obiecują. P. Jezus dla wykazania posłannictwa swego powołuje się
na proroctwa i oczywiste cuda. Izajasz tak mówi o Chrystusie: «Bóg sam
przyjdzie i zbawi was; tedy się otworzą oczy ślepych i uszy głuchych
będą otworzone; tedy wyskoczy chromy jako jeleń i otworzony będzie język
niemych.» I cuda te spełniając się w oczach zdumionych uczniów Janowych.
W naszych też czasach wciąż sprawdzają się starodawne proroctwa, jak
np. o Matce Najśw.: «Błogosławioną mię zwać będą wszystkie narody,»
o rozprószeniu żydów: «rozprószy cię Pan między wszystkie narody
od końca ziemi aż do granic jej, –» o wiecznotrwałości Kościoła: «a ja
tobie powiadam, iżeś ty jest opoka, a na tej opoce zbuduję Kościół mój,
a bramy piekielne nie zwyciężą go,» – i wiele innych. A cudów również
i po dziś dzień nie brak. A cudów również i po dziś dzień nie brak.
W naszej Polsce przeczytaj, kto chcesz, w «Posłańcu Serca Jezusowego»
o różnych dziękczynieniach za łaski doznane, każdego miesiąca
po kilkaset, albo o dobrodziejstwach otrzymanych za przyczyną Matki
Boskiej Nieustającej Pomocy, lub przez «Chleb św. Antoniego»: popytaj
w Częstochowie na Jasnej Górze, albo – jeżeli wolisz – zagranicą
w Lourdes, «a nie bądź niewiernym, ale wierny.»

\(6\) «Błogosławiony jest, który się ze mnie nie zgorszy.» Jezus
ukrzyżowany jest, jak mówi Apostoł, «żydom zgorszeniem, a grekom», t.j.
mędrcom tego świata «głupstwem». Żydzi spodziewali się, że obiecany
Mesjasz okaże się na ziemi w Majestacie Bóstwa swego i przywróci ich
narodowi chwałę, przynajmniej taką, jaką miał za czasów Dawida, da im
bogactwa, jakie były za dni Salomonowych, kiedy to «taki dostatek srebra
był w Jerozolimie, jak i kamienia;» gorszyli się więc, i nie chcieli
uwierzyć, żeby Jezus ubogi i nakazujący płacić podatek i oddawać
posłuszeństwo cesarzowi, który zawojował był ich naród, był Mesjaszem
obiecanym.

Do tych żydów podobnymi są owi chrześcijanie, którzy więcej i goręcej,
niż nieba, pragną rzeczy ziemskich i powodzenia doczesnego, o nie przede
wszystkiem P. Jezusa proszą, a gdy nie otrzymują według woli swojej,
tedy upadają na duchu, tracą nabożeństwo, a nieraz i o wiarę wcale już
nie dbają. Błogosławiony, kto do nich nie należy, lecz zrozumiał, co
mówi Paweł św.: «Jeśli tylko w tym żywocie w Chrystusie nadzieję mamy,
jesteśmy nędzniejsi niźli wszyscy ludzie;» bo w tem życiu doznamy
zawodu, a w przyszedłem potępieniu nie ujdziemy.

\(7\) Chwali P. Jezus św. Jana, ale dopiero po odejściu uczniów jego,
żeby nie dać nawet pozoru, jakoby mu pochlebiał i przez to pochlebstwo
chciał sobie zjednać uczniów jego. P. Jezus brzydził się pochlebstwem,
tak samo jak i obmową; potrzeba kogo pochwalić, chwali go, ale poza
oczy, -potrzeba kogo ganić, gani go, ale wprost w oczy. Ty wglądnij
w siebie, czy nie postępujesz wręcz przeciwnie: chwalisz w oczy, i to
nieszczerze, a ganisz tylko poza oczy i to aż nadto szczerze?

\(8\) Chwali zaś P. Jezus Janowi św. najprzód, że nie jest chwiejny jak
trzcina, że nie bywa raz dobrym i raz złym – dziś uprzejmym, a jutro
opryskliwym, – teraz pilnym i oszczędnym a za chwilę leniwym
i rozrzutnym, – raz pobożnym a zaś znów światowym, – dziś odważnym
a jutro małodusznym, – teraz umartwionym a potem samolubnym, ale że
zawsze był stałym. Chwali mu powtóre, że nie ubierał się w miękkie
szaty, czyli że nie był zniewieściałym, nie lubił zbytków, ani
popisywania się przed ludźmi. Chwali potrzecie, i to najwięcej,
że wiernie, jakby Anioł z nieba spełniał posłannictwo swoje od Boga mu
dane. Pomyśl, jak wielka to rzecz zasłużyć na pochwałę nie u ludzi,
ale u Boga samego; pomyśl także, czy masz też choć jedną z tych cnót,
za które Jana św. chwali Pan Jezus.

«Źródło: ks. H. Jackowski SI, Ewangelje niedzielne i świąteczne z objaśnieniami»

■


## 3 Niedziela Adwentu   
*Stacja u Św. Piotra*   
*1 klasy*   
*Szaty fioletowe*   
Od trzeciej niedzieli Adwentu myśl nasza zwraca się głównie ku bliskiej pamiątce pierwszego przyjścia Chrystusa, ku Bożemu Narodzeniu. W tygodniu wspominamy dwie tajemnice radosne, które poprzedziły Boże Narodzenie. Hasłem «Pan jest blisko» rozpoczyna się od tej niedzieli codzienna modlitwa Kościoła. Ta sama prawda nadaje ton radości dzisiejszej Mszy świętej. Jak lud izraelski został wyzwolony z niewoli babilońskiej, tak my zostaniemy uwolnieni z naszych ciemności. Św. Jan Chrzciciel zapewnia, że Chrystus już stanął wpośród nas. Obecny w Eucharystii, sam przysposabia dusze na wielkie łaski nadchodzących świąt.   


### Introit  
*Flp 4:4-6*   
Weselcie się w Panu zawsze, mówię powtórnie, weselcie się. Skromność wasza niech będzie znana wszystkim ludziom; Pan bowiem blisko jest. Nie troszczcie się o nic, ale potrzeby wasze Bogu powierzajcie w każdej modlitwie i dziękczynnej prośbie.   
*Ps 84:2*   
Łaskawym okazałeś się, Panie, dla Twej ziemi. Na dobre odmieniłeś los Jakuba.   
Chwała Ojcu.   
Weselcie się w Panu zawsze, mówię powtórnie, weselcie się. Skromność wasza niech będzie znana wszystkim ludziom; Pan bowiem blisko jest. Nie troszczcie się o nic, ale potrzeby wasze Bogu powierzajcie w każdej modlitwie i dziękczynnej prośbie.[^116]   


### Kolekta  
Nakłoń, Panie, ucha Twego ku naszym prośbom i rozjaśnij ciemności naszego umysłu łaską Twego nawiedzenia.   
Który żyjesz.[^117]   


### Lekcja  
Czytanie z Listu świętego Pawła Apostoła do Filipian.   
*Flp 4:4-7*   
Bracia: Weselcie się w Panu zawsze, mówię powtórnie: weselcie się. Skromność wasza niech będzie znana wszystkim ludziom. Pan bowiem blisko jest. Nie troszczcie się o nic, ale potrzeby wasze Bogu powierzajcie w każdej modlitwie i dziękczynnej prośbie. A pokój Boży, który przewyższa wszelkie pojęcie, niechaj strzeże serc waszych i umysłów waszych w Chrystusie Jezusie, Panu naszym.[^118]   


### Graduał  
*Ps 79:2; 79:3; 79:2*   
Panie, który siedzisz na Cherubinach, wzbudź Twą potęgę i przyjdź.   
V. Pasterzu Izraela posłuchaj, Ty, co jak trzodę wiedziesz ród Józefa. Alleluja, alleluja.   
V. Wzbudź Twą potęgę, Panie, i przyjdź, aby nas zbawić. Alleluja.[^119]   


### Ewangelia  
Ciąg dalszy ☩ Ewangelii świętej według Jana.   
*J 1:19-28*   
Onego czasu: Żydzi z Jerozolimy wysłali do Jana kapłanów i lewitów, aby go zapytali: «Kim jesteś?» I wyznał, a nie zaprzeczył, oświadczając im: «Jam nie jest Chrystus». Zapytali go tedy: «Cóż więc? Jesteś Ty Eliaszem?» I odrzekł: «Nie jestem». «Jesteś ty prorokiem?» I odpowiedział: «Nie». Rzekli mu tedy: «Kimże jesteś, abyśmy mogli odpowiedź dać tym, którzy nas wysłali. Cóż powiadasz sam o sobie?» I rzekł: «Jam głos tego, który woła na pustkowiu: drogę prostujcie Panu, jako mówił Izajasz prorok». A wysłańcy byli z faryzeuszów. I pytając go mówili: «Czemuż tedy chrzcisz, jeśli nie jesteś Chrystusem ani Eliaszem, ani prorokiem?» Odpowiedział im Jan, mówiąc: «Ja chrzczę wodą, ale pośród was stanął Ten, którego wy nie znacie. To Ten, który przyjdzie po mnie, a stał się przede mną, któremu nie jestem godzien rozwiązać rzemyka u sandałów Jego». To się działo w Betanii za Jordanem, gdzie Jan chrzcił.[^120]   


### Antyfona na Ofiarowanie  
*Ps 84:2*   
Łaskawym okazałeś się, Panie, dla Twej ziemi, na dobre odmieniłeś los Jakuba: ludowi Twemu darowałeś winę.[^121]   


### Sekreta  
Daj, Panie, abyśmy nieustannie składali Tobie ofiarę naszego oddania. Niech przez nią spełniają się ustanowione przez Ciebie tajemnice, i niech się w nas dokonuje dzieło Twego zbawienia.   
Przez Pana.[^122]   


### Prefacja  
*Prefacja o Trójcy Przenajświętszej*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Ty z jednorodzonym Synem Twoim i Duchem Świętym jednym jesteś Bogiem, jednym jesteś Panem, nie w jedności jednej osoby, lecz w jednej istocie Trójcy. W co bowiem z objawienia Twego wierzymy o Twej chwale, to samo utrzymujemy bez żadnej różnicy o Twoim Synu i o Duchu Świętym. Tak iż wyznając prawdziwe i wiekuiste Bóstwo wielbimy odrębność Osób, jedność w istocie i równość w majestacie.   
Majestat ten chwalą Aniołowie i Archaniołowie, Cherubini i Serafini, którzy nie przestają wołać codziennie powtarzając jednym głosem:[^123]   


### Antyfona na Komunię  
*Iz 35:4*   
Rzeczcie bojaźliwym: «Wzmocnijcie się, a nie bójcie się: oto Bóg nasz przyjdzie i zbawi nas».[^124]   


### Pokomunia  
Błagamy, Panie, łaskawość Twoją: aby ten Boski posiłek oczyścił nas z grzechów i przygotował na zbliżające się święta.   
Przez Pana.[^125]   


### Objaśnienia Ewangelii  

\(1\) «Posłali Żydowie z Jeruzalem Kapłany i Lewity do Jana». Żydowie
w Jeruzalem, rozumie się, że niektórzy bądź, ale ci, co zasiadali
w najwyższej radzie, w t. zw. Sanhedrynie, a zatem Arcykapłani, uczeni
w Piśmie i książęta narodu. Tak głośnym był św. Jan Chrzciciel, że choć
całe życie swoje prawie wyłącznie spędził na pustyni, przecież wszędzie
w całej ziemi żydowskiej o nim widziano. Wiedziano o tem, że jest synem
Zacharjasza i Elżbiety, że surowe, prawdziwie pokutnicze na pustyni
prowadzi życie, że bez względu na osoby wszystkim wskazuje drogę
obowiązków i że lud tak go ceni, iż wielu go ma za obiecanego Mesjasza,
za którego z dawnych proroków, lub też za nowego od Boga zesłanego
proroka. Pomiędzy ludem, zwłaszcza jeżeli jest w rzeczach wiary mało
oświecony, zawsze pełno bywa takich, którzy łatwo zachwycają się
wszystkiem, co nowe albo nadzwyczajne. Z drugiej strony ziściły się już
różne znaki, zapowiadane według proroków na przyjście Mesjasza, jak
np. odjęcie berła królewskiego od rodu Dawidowego, zjawienie się gwiazdy
cudownej, która sprowadziła Mędrców ze wschodu do Jeruzalem i do
Betleem, rzeź młodzianków, koniec czasu przepowiedzianego przez Daniela
i wiele innych. Oba te powody wpłynęły na Sanhedryn, że poczuwając się
do obowiązku, postanowił dochodzić prawdy i w tym celu wysłał do Jana
św. urzędowe poselstwo z zapytaniem, kim jest i jakiem prawem chrzci
i nawołuje do pokuty.

\(2\) «Ktoś ty jest?» pytają kapłani i Lewici, spełniając wiernie dane
sobie polecenie. Prawdopodobnie dodali także, o czem Pismo św. nie
wspomina: czyś ty Chrystus, za którego wielu uczniów twoich cię ma; albo
czyś Enoch, (który ma poprzedzić drugie przyjście Chrystusa na sąd,
żydzi zaś błędnie rozumieli, że miał się zjawić na ziemi przed pierwszem
przyjściem Pana, jako Zbawiciela), albo czyś prorok, przynoszący nam
nowe od Boga objawienie i rozkazy? Jest to jedna z najwybitniejszych
i najniezbędniejszych cech ludzi prawdziwie świętych i Bogu miłych,
że znają samych siebie doskonale i dlatego siebie nie przeceniają i nie
chcą też, żeby ich kto miał za coś lepszego lub większego, niżeli są
w oczach Bożych i własnych; dlatego nie bywają ani zarozumiali, ani
chciwi i pochwał ludzkich. Tak N. Panna, Królowa wszystkich Świętych,
nie wynosi się z powodu zwiastowania, że będzie Matką Boga i ma na to tę
tylko odpowiedź: «oto ja służebnica Pańska». Św. Paweł mówi o sobie:
«choćbym się chciał przechwalać, nie będę głupim; bo prawdę powiem, lecz
folguję, żeby kto o mnie nie rozumiał więcej nad to, co widzi we mnie,
nie rozumiał więcej nad to, co widzi we mnie, albo co słyszy ode mnie.»
P. Jezus wszystkim zaleca: «gdy uczynicie wszystko, co wam rozkazano,
mówcie: słudzy niepożyteczni jesteśmy, cośmy winni byli uczynić,
uczyniliśmy.» Podobnież i Jan św. Chrzciciel nie myśli korzystać
z przesadnych przypuszczeń ludzkich, raczej dziwi się im i z wszelką
stanowczością zaprzecza: «że nie jest Chrystusem, ani Eljaszem, ani
prorokiem.»

\(3\) «Ktoś ty jest?» niechaj każdy zapyta sam siebie, żeby się
dokładnie znać i należycie ocenić. Kim jesteś? – stworzeniem Bożem,
zawdzięczającem wszystko, czem jesteś i co posiadasz jedynie Bogu.
Dobrze o tem mówi Apostoł: «cóż masz czegoś nie wziął» od Boga,
«a jeśliżeś wziął, przeczże się chlubisz, jakobyś nie wziął?»
We wszystkiem zależny jesteś od Boga, dlaczego tedy tak swobodnie
i dowolnie sobą rozporządzasz, jakbyś jedynie od siebie zależał? «Ktoś
ty jest?» Jesteś człowiekiem, tzn. istotą rozumem i wolną wolą
obdarzoną, a zatem też za czyny, słowa i myśli swoje odpowiedzialną.
Czemuż tedy w całem postępowaniu twojem tak mało bywa rozumnego
zastanowienia się, a tak wiele powodowanie się chwilowem widzimisię,
lada uprzedzeniem, nierozumną namiętnością gniewu, lubieżności,
chciwości itp. Czemu, zamiast używać wolnej swojej woli, jesteś
niewolnikiem nałogów twoich, np. opilstwa, lenistwa, ciekawości,
plotkarstwa, swarliwości itd.? A jakże za to wszystko odpowiesz
przed własnem sumieniem, przed ludźmi, a co najważniejsza, przed samym
Panem Bogiem? «Kto ty jesteś?» Tu na ziemi i do czasu jesteś ojcem albo
matką, córką albo synem, panem albo sługą, bogatym albo ubogim, uczonym
albo prostakiem, kupcem, rzemieślnikiem, zarobnikiem itd. itd. Ale czy
tem, czem jesteś, jesteś należycie? Czy jesteś dobrym ojcem? matką?
synem? panem? sługą? itd.

\(4\) Widać, że św. Jan Chrzciciel rzadko tylko albo nigdy o sobie nie
mówił, skoro z daleka i z urzędu przychodzą go pytać, kimby był; bo nie
sądził, aby warto było ludziom mówić o sobie, kiedy miał im tyle ważnych
i potrzebnych rzeczy do powiedzenia o Bogu, o królestwie Bożem,
o pokucie i zbawieniu. Mówi P. Jezus: «z obfitości serca usta mówią»;
kto lubi wiele mówić i rozpowiada o sobie, u tego serce tak dalece pełne
jest miłości własnej, iż mu się zdaje, że dla ludzi nic nie masz
ciekawszego ani pożyteczniejszego, jak słuchać i dowiadywać się o nim:
a co gorsza takiemu, co wiele rozpowiada o samym sobie, nierzadko się
zdarza nieprawdę o sobie powiedzieć, czyli ludziom nakłamać. Gdyby się
nawet komu udało wmówić we wszystkich, w rozumnych i nierozumnych,
że nie było, nie masz i nie będzie nigdy jemu równego, czyż przez
to stanie się lepszym, albo czy spodziewa się, że i Pana Boga na sądzie
ostatecznym tak samo oszuka, jak oszukał ludzi na ziemi? Ktokolwiek
jesteś samochwalcą, przestań tą brzydką wadą twoją nudzić ludzi,
szkodzić sobie, obrażać P. Boga.

\(5\) Wysłańcy Sanhedrynu nastają na Jana św.: «Ktoś, jest, żebyśmy dali
odpowiedź tym, którzy nas posłali? Co powiadasz sam o sobie? ... Czemuś
tedy chrzcisz, jeśliżeś ty nie jest Chrystus, ani Eljasz, ani Prorok?»
Jest czego się uczyć od tych wysłańców, którym widocznie zależy na tem,
żeby dojść prawdy, nie tylko jako tylko powierzchownie, ale gruntownie
i jasno. Obyś i ty chciał dbać więcej o to, żeby wszelką prawdę,
zwłaszcza odnoszącą się do twego zbawienia, poznać nie pobieżnie,
ale dokładnie, taką jaką ją Bóg objawił i przez Kościół św. do wierzenia
podaje. Pomiędzy uczonymi i uchodzącymi za wykształconych jak mało –
niestety – bywa gruntownej znajomości, już nie mówię wszystkich prawd
Bożych, ale choćby tylko najprostszych zasad katechizmu? Wielu z nich,
dziećmi będąc, jaśniejsze mieli pojęcie o prawdach świętych
i rozstrzygających o wieczności naszej, niż mają teraz, kiedy już
dojrzali, i wkrótce może staną nad grobem. W średnich warstwach często
spotyka się, obok grubej nieznajomości tych prawd Bożych, zarozumiałe
ich lekceważenie, jakoby zdobycze naukowe nowszych czasów wykazały
dowodnie bezpodstawność św. Wiary ojców naszych; a cóż oni wiedzą
o nauce i jej zdobyczach? A pomiędzy ludem nie brak takich nawet, co
prawie nic nie wiedzą nawet o sześciu prawdach, które każdy
Chrześcijanin pod utratą zbawienia obowiązany jest znać i wierzyć, skoro
bez ich znajomości nikomu niepodobna otrzymać ważnego na spowiedzi
rozgrzeszenia. Jak temu zaradzić? Pilnem i uważnem słuchaniem słowa
Bożego; mówi Jan św. Ewangelista, że «kto zna Boga, słucha nas, kto nie
jest z Boga, nie słucha nas; stąd znamy ducha prawdy i ducha błędu.»
Zaradzić temu może przynajmniej po części czytanie książek pobożnych,
a przez władzę duchowną pochwalonych. Ale ktokolwiek słucha czy czyta
o rzeczach Bożych, powinien szczerze szukać prawdy Bożej, aby ją poznać
i zachować; bo nie mamy być «słuchaczami tylko słowa Bożego,
ale czynicielami ,» jak naucza św. Jakób Apostoł.

\(6\) «Jam głos wołającego na puszczy.» Jan św. słusznie zwie się
«głosem» Boga, powołującego nas z pustyni i od marności tego świata
do pokuty. Był On rzeczywiście «głosem», bo nie tylko usta jego,
ale cały tryb życia, ubranie, pożywienie, samotność, szczerość
i prostota, wszystko w nim głośniej, niż wszelkie słowa, nawoływało
ludzi do Boga, do pokuty. «Prostujcie drogę Pańską, jako powiedział
Izajasz Prorok.» Oto słowa Izajasza, objaśniającego nam, co to znaczy
prostować drogę Pańską: «Niech opuści złośnik drogę swoją, a mąż
nieprawy myśli swoje, i niech się nawróci do Pana, a zmiłuje się
nad nim, i do Boga naszego, bo hojny jest ku odpuszczeniu.» Kto pragnie,
żeby Pan nasz w jego narodził się sercu i założył tam królestwo swoje,
ten musi usłuchać tego napomnienia. Dobrze to rozumieli dawni ojcowie
nasi i zostawili nam zwyczaj, po dziś dzień jeszcze się utrzymujący,
że w Adwencie podobnie jak i w czasie wielkanocnym ludzie, co poczciwsi,
poczuwają się do obowiązku spowiedzi świętej.

\(7\) «W pośrodku nas stanął, którego wy nie znacie. Ten jest, który za
mną przyjdzie, który przede mną stał się, któregom ja nie godzien, żebym
rozwiązał rzemyk u trzewika Jego.» Oto wyraźne świadectwo, jakie wobec
żydów daje św. Jan Chrzciciel o posłannictwie i o Bóstwie Chrystusa
Pana. Mimo to nie uwierzyli, że Mesjasz już przyszedł, bo nie chcieli
prostować drogi Pańskiej do serc swoich i złe były ich uczynki.

«Źródło: ks. H. Jackowski SI, Ewangelje niedzielne i świąteczne z objaśnieniami»

■


## Środa Suchych Dni Adwentu   
*Stacja u Najświętszej Maryi Panny Większej*   
*2 klasy*   
*Szaty fioletowe*   
U progu każdej nowej pory roku Kościół poświęca trzy dni tygodnia — środę, piątek i sobotę — na post i modlitwę, aby uprosić błogosławieństwo Boże dla pracy ludzkiej oraz dla duchownych, którzy otrzymują w sobotę święcenia. Suche Dni zimowe przypadające w Adwencie przybrały ponadto charakter przygotowania do Świąt.   
W dniu dzisiejszym Kościół wspomina tajemnicę Wcielenia, która przygotowała Boże Narodzenie. Tajemnica Wcielenia dokonała się w łonie Najświętszej Maryi Panny. Dlatego kościołem stacyjnym jest Jej bazylika, a teksty mszalne wspominają proroctwo Izajasza i scenę Zwiastowania. Dzisiejsza Msza zwana «Mszą złotą» dała początek «roratom», tj. wotywnej Mszy o Matce Bożej, które z niej zaczerpnęły swe teksty. Na ofiarowanie składamy Bogu nasz post, prosząc, aby nas oczyścił z win.   


### Introit  
*Iz 45:8*   
Niebiosa, spuśćcie rosę z góry, a obłoki niech zleją z deszczem Sprawiedliwego. Niech się otworzy ziemia i zrodzi Zbawiciela.   
*Ps 18:2*   
Niebiosa głoszą chwałę Boga, dzieło rąk Jego obwieszcza nieboskłon.   
Chwała Ojcu.   
Niebiosa, spuśćcie rosę z góry, a obłoki niech zleją z deszczem Sprawiedliwego. Niech się otworzy ziemia i zrodzi Zbawiciela.[^126]   


### 1 Kolekta  
Spraw, prosimy Cię, wszechmogący Boże, aby nadchodząca uroczystość naszego odkupienia przyniosła nam pomoc w życiu doczesnym i obdarzyła nas nagrodą życia wiecznego.   
Przez Pana.[^127]   


### 1 Lekcja  
Czytanie z Księgi Proroka Izajasza.   
*Iz 2:2-5*   
W one dni rzekł Izajasz prorok: I będzie w ostateczne dni przygotowana góra domu Pańskiego na wierzchu gór, i wywyższy się nad pagórki, a popłyną do niej wszystkie narody. Pójdą też liczne ludy i rzekną: Chodźcie, a wstąpimy na górę Pańską i do domu Boga Jakubowego, a nauczy nas dróg swoich i będziemy chodzić ścieżkami Jego. Bo z Syjonu wyjdzie zakon, a słowo Pańskie z Jeruzalem. I będzie sądził narody i wielu ludom będzie wymierzał sprawiedliwość. I przekują miecze swe na lemiesze, a włócznie swe na sierpy; nie podniesie miecza naród przeciw narodowi ani nie będą więcej ćwiczyć się do boju. Domu Jakuba, pójdźcie, a chodźmy w światłości Pana Boga naszego.   
Bogu dzięki.[^128]   


### 1 Graduał  
*Ps 23:7; 23:3; 23:4*   
Bramy, podnieście swe szczyty i rozstąpcie się, prastare podwoje, aby mógł wkroczyć Król chwały.   
V. Kto wstąpi na górę Pana lub stanie na świętym Jego miejscu? Człowiek rąk nieskalanych i czystego serca.[^129]   


### 2 Kolekta  
Pośpiesz, prosimy Cie, Panie, i nie zwlekaj, lecz ześlij nam potężną pomoc z nieba, aby radość z Twego przyjścia podniosła tych, co ufają Twej dobroci:   
Który żyjesz.[^130]   


### 6 Lekcja  
Czytanie z Księgi Proroka Izajasza.   
*Iz 7:10-15*   
W one dni: Rzekł Pan do Achaza, mówiąc: «Proś Pana Boga twego o znak dla siebie: w głębinie piekła lub na wysokości w górze». I rzekł Achaz: «Nie będę prosił i nie będę kusił Pana». I rzekł: «Słuchajcie więc, domie Dawida: Czyż to mało dla was dręczyć ludzi, że dręczycie także Boga mojego? Przeto sam Pan da wam znak: Oto Panna pocznie i porodzi Syna i nazwą imię Jego Emmanuel. Masło i miód będzie pożywał, by umiał zło odrzucać, a wybierać dobro».[^131]   


### 6 Graduał  
*Ps 144:18; 144:21*   
Pan jest blisko wszystkich, którzy Go wzywają; wszystkich wzywających Go szczerze.   
V. Chwałę Pańską niech głoszą me usta, a wszelkie ciało niech błogosławi Jego święte imię.[^132]   


### Ewangelia  
Ciąg dalszy ☩ Ewangelii świętej według Łukasza.   
*Łk 1:26-38*   
Onego czasu: Posłany jest Anioł Gabriel od Boga do miasta galilejskiego, które zwano Nazaret, do Panny poślubionej mężowi, któremu było na imię Józef, z domu Dawidowego, a imię Panny Maryja. I wszedłszy do Niej Anioł rzekł: «Bądź pozdrowiona, łaski pełna, Pan z Tobą, błogosławionaś Ty między niewiastami».   
A Ona, gdy posłyszała, zatrwożyła się na słowa jego i rozważała, cóż by to było za pozdrowienie. I rzekł Jej Anioł: «Nie lękaj się, Maryjo, albowiem znalazłaś łaskę u Boga! Oto poczniesz w łonie i porodzisz syna, i nadasz Mu imię Jezus. Ten będzie wielkim i Synem Najwyższego nazwany będzie. I da Mu Pan Bóg stolicę Dawida, ojca Jego i będzie królował nad domem Jakubowym na wieki, a królestwu Jego nie będzie końca».   
A Maryja rzekła do Anioła: «Jakże się to stanie, skoro męża nie znam?» I odpowiadając Anioł rzekł Jej: «Duch Święty zstąpi na Ciebie i moc Najwyższego Cię zacieni. Przeto i co się z Ciebie narodzi święte, Synem Bożym będzie nazwane. A oto Elżbieta, krewna Twoja, i ona poczęła dziecię w starości swojej, a jest to już szósty miesiąc dla tej, którą zowią niepłodną: bo nie masz nic niemożliwego u Boga». I rzekła Maryja: «Otom ja, służebnica Pańska, niechaj mi się stanie według słowa twego».[^133]   


### Antyfona na Ofiarowanie  
*Iz 35:4*   
Wzmocnijcie się, a nie bójcie się; oto bowiem Bóg nasz wymierzy sprawiedliwość, Bóg sam przyjdzie i zbawi nas.[^134]   


### Sekreta  
Racz przyjąć, prosimy Cie, Panie, nasze posty. Niech one nas oczyszczą i uczynią godnymi Twej łaski oraz zawiodą do wiekuistych dóbr, które obiecałeś.   
Przez Pana.[^135]   


### Prefacja  
*Prefacja zwykła*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze Święty, wszechmogący, wieczny Boże, przez Chrystusa, Pana naszego. Przez Niego Twój majestat chwalą Aniołowie, uwielbiają Państwa, z lękiem czczą Potęgi, Niebiosa i Moce niebios oraz błogosławieni Serafini we wspólnej wysławiają radości. Z nimi to, prosimy, dozwól i naszym głosom wołać w pokornym uwielbieniu:[^136]   


### Antyfona na Komunię  
*Iz 7:14*   
Oto Panna pocznie i porodzi Syna i nazwą imię Jego Emmanuel.[^137]   


### Pokomunia  
Posileni zbawiennym Darem, pokornie błagamy Cię, Panie, aby to, co z radością przyjmujemy, przyniosło nam odnowienie.   
Przez Pana.[^138]   
■


## Piątek Suchych Dni Adwentu   
*Stacja u Dwunastu Apostołów*   
*2 klasy*   
*Szaty fioletowe*   
Pan jest blisko. Wykwita jak kwiat na gałązce, która wyrosła ze ściętego pnia Jessego. Rodzi się jako syn ubogiej i pokornej Dziewicy Maryi. O Jego wielkości stanowić będzie pełnia Ducha Świętego. Zamknięty w łonie Matki, udzielił Chrystus tegoż Ducha swojemu Przesłańcowi. Podobnie, przychodząc do nas w Eucharystii, udziela nam Chrystus swoich darów.   


### Introit  
*Ps 118:151-152*   
Blisko Ty jesteś, o Panie, a wszystkie nakazy Twe wierne. Poznałem dawniej z rozkazów Twoich, że Ty trwasz na wieki.   
*Ps 118:1*   
Błogosławieni, których droga jest niepokalana; którzy postępują zgodnie z prawem Pana.   
Chwała Ojcu.   
Blisko Ty jesteś, o Panie, a wszystkie nakazy Twe wierne. Poznałem dawniej z rozkazów Twoich, że Ty trwasz na wieki.[^139]   


### Kolekta  
Wzbudź, prosimy Cię, Panie, potęgę Twoją i przyjdź, aby ci, którzy zaufali Twojej dobroci, rychlej zostali wybawieni od wszelkiej przeciwności:   
Który żyjesz.[^140]   


### Lekcja  
Czytanie z Księgi Proroka Izajasza.   
*Iz 11:1-5*   
To mówi Pan Bóg: I wyjdzie różdżka z korzenia Jessego, a kwiat z korzenia jego wzejdzie. I spocznie na nim duch Pana: duch mądrości i rozumu, duch rady i męstwa, duch umiejętności i pobożności, i napełni go duch Pańskiej bojaźni. Nie według tego będzie sądzić, co widzą oczy, ani według tego, co uszy słyszą, będzie strofować. Lecz sprawiedliwie ubogich będzie sądził i słuszny wyda wyrok na cichych na ziemi. I rózgą ust swoich ziemię uderzy, a tchnieniem warg swoich zabije niezbożnego. I będzie sprawiedliwość pasem biódr jego, a wierność opasaniem jego lędźwi.[^141]   


### Graduał  
*Ps 84:8; 84:2*   
Okaż nam, Panie, miłosierdzie Swoje i daj nam Swoje zbawienie.   
V. Łaskawym okazałeś się, Panie, dla Twej ziemi, na dobre odmieniłeś los Jakuba.[^142]   


### Ewangelia  
Ciąg dalszy ☩ Ewangelii świętej według Łukasza.   
*Łk 1:39-47*   
Onego czasu: Powstawszy Maryja udała się śpiesznie w okolicę górzystą do miasta Judy. I weszła do domu Zachariasza i pozdrowiła Elżbietę. I stało się, skoro usłyszała Elżbieta pozdrowienie Maryi, skoczyło dzieciątko w jej łonie, i napełniona została Elżbieta Duchem Świętym, i zawołała głosem wielkim, mówiąc: «Błogosławionaś Ty między niewiastami i błogosławiony owoc żywota Twego. A skądże mi to, że przyszła Matka Pana mego do mnie? Oto bowiem, skoro zabrzmiał głos pozdrowienia Twego w uszach moich, poruszyło się z radością dzieciątko w łonie moim. I błogosławionaś, któraś uwierzyła, że wypełni się to, co Ci oznajmiono od Pana». I rzekła Maryja: «Uwielbia dusza moja Pana. I rozradował się duch mój w Bogu, Zbawicielu moim».[^143]   


### Antyfona na Ofiarowanie  
*Ps 84:7-8*   
Zwróć się ku nam, Boże, i ożyw nas, a lud Twój rozraduje się w Tobie. Okaż nam, Panie, miłosierdzie Swoje i daj nam Swoje zbawienie.[^144]   


### Sekreta  
Przyjmij, prosimy Cię, Panie, nasze dary i modlitwy oraz oczyść nas przez niebieskie tajemnice i łaskawie wysłuchaj.   
Przez Pana.[^145]   


### Prefacja  
*Prefacja zwykła*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze Święty, wszechmogący, wieczny Boże, przez Chrystusa, Pana naszego. Przez Niego Twój majestat chwalą Aniołowie, uwielbiają Państwa, z lękiem czczą Potęgi, Niebiosa i Moce niebios oraz błogosławieni Serafini we wspólnej wysławiają radości. Z nimi to, prosimy, dozwól i naszym głosom wołać w pokornym uwielbieniu:[^146]   


### Antyfona na Komunię  
*Zch 14:5*   
Oto przyjdzie Pan i wraz z Nim wszyscy Święci Jego: i zajaśnieje owego dnia światłość wielka.[^147]   


### Pokomunia  
Niech nas odrodzi, o Panie, święta uczta ofiarna, na której pożywamy Twój Sakrament, i po oczyszczeniu ze starej przewiny niech nam da udział w tajemnicy zbawienia.   
Przez Pana.[^148]   
■


## Sobota Suchych Dni Adwentu   
*Stacja u Św. Piotra*   
*2 klasy*   
*Szaty fioletowe*   
Obchód Suchych Dni kończył się w Rzymie wigilią, czyli czuwaniem przez noc z soboty na niedzielę, poświęconym modlitwie i czytaniu Pisma św. Pozostałością tej wigilii są modlitwy i lekcje zachowane w pouczającej części Mszy św. Sobota Suchych Dni zimowych przez kilka wieków była jedynym dniem, w którym udzielano święceń. Także obecnie udziela się w tym dniu święceń niższych i wyższych. Dlatego należy się dzisiaj modlić za przyjmujących święcenia. Lekcje wyjęte z proroka Izajasza wysławiają wielkość Zbawiciela i Jego dzieła. Św. Paweł uczy o powtórnym przyjściu Chrystusa. W ewangelii słyszymy głos Jana Chrzciciela, nawołującego do przygotowania dusz na przyjście Pana.   


### Introit  
*Ps 79:4; 79:2*   
Przyjdź i okaż nam Twe oblicze, Panie, który siedzisz na Cherubach, abyśmy byli zbawieni.   
*Ps 79:2*   
Pasterzu Izraela, posłuchaj: Ty, co jak trzodę wiedziesz ród Józefa.   
Chwała Ojcu.   
Przyjdź i okaż nam Twe oblicze, Panie, który siedzisz na Cherubach, abyśmy byli zbawieni.[^149]   


### 1 Kolekta  
Boże, Ty widzisz, że cierpimy wskutek naszych nieprawości, racz nas pocieszyć łaską Twego nawiedzenia:   
Który żyjesz.[^150]   


### 1 Lekcja  
Czytanie z Księgi Proroka Izajasza.   
*Iz 19:20-22*   
*Prorok zapowiada, że poganie poznają prawdziwego Boga i będą Mu służyli.*   
W one dni wołać będą do Pana przed trapiącym, i pośle im zbawiciela i obrońcę, który ich wybawi. I poznają Pana w Egipcie, i poznają Egipcjanie Pana w ów dzień, i będą Go czcić ofiarami i darami, i będą składać śluby Panu i oddadzą. I skarze Pan Egipt karą, i uzdrowi go, i nawrócą się do Pana, i da im się ubłagać, i uleczy ich Pan Bóg nasz.   
Bogu dzięki.[^151]   


### 1 Graduał  
*Ps 18:7; 18:2*   
Jego wyjście na krańcu nieba się zaczyna, a jego obieg aż po kraniec niebios.   
V. Niebiosa głoszą chwałę Boga, dzieło rąk Jego obwieszcza nieboskłon.[^152]   


### 2 Kolekta  
Wszechmogący Boże, od dawna gniecie nas w niewoli jarzmo grzechów; spraw, prosimy, aby nas wyzwoliło upragnione nowe narodzenie Jedynego Syna Twojego:   
Który z Tobą.[^153]   


### 2 Lekcja  
Czytanie z Księgi Proroka Izajasza.   
*Iz 35:1-7*   
*Prorocza wizja błogosławieństwa czasów mesjańskich. Przyroda bierze udział w radości.*   
To mówi Pan: Rozraduje się ziemia, rozweseli się pustynia, i zakwitnie jak lilia. Rodząc rodzić będzie, i rozraduje się weseląc się i chwaląc, chwała Libanu dana jest jej, ozdoba Karmelu i Saronu; oni ujrzą chwałę Pańską i ozdobę Boga naszego. Wzmocnijcie ręce opadłe, a kolana omdlałe pokrzepcie! Rzeczcie bojaźliwym: Wzmocnijcie się, a nie bójcie się; oto Bóg wasz przywiedzie pomstę odpłaty, Bóg sam przyjdzie i zbawi was. Wtedy się otworzą oczy ślepych i uszy głuchych będą otwarte. Wtedy wyskoczy chromy jak jeleń i rozwiązany będzie język niemych; bo wytrysły wody na puszczy i potoki w pustyni. A która była sucha, będzie jeziorem i spragniona – źródłami wód. To mówi Pan wszechmogący.   
Bogu dzięki.[^154]   


### 2 Graduał  
*Ps 18:6; 18:7*   
Tam słońcu namiot swój wystawił, ono jak oblubieniec wychodzi ze swej komnaty.   
V. Jego wyjście na krańcu nieba się zaczyna, a jego obieg aż po kraniec nieba.[^155]   


### 3 Kolekta  
Oto zasmucają nas własne złe czyny; prosimy Cię, Panie, napełnij nas radością z przyjścia Jedynego Syna Twojego:   
Który z Tobą.[^156]   


### 3 Lekcja  
Czytanie z Księgi Proroka Izajasza.   
*Iz 40:9-11*   
*Odkupiciel to potężny Bóg, a zarazem troskliwy pasterz.*   
To mówi Pan: Wstąp na górę wysoką, ty, który zwiastujesz wesołą nowinę Syjonowi; podnieś mocno głos twój, który opowiadasz wesołą nowinę Jeruzalem; podnoś, nie bój się! Mów miastom judzkim: Oto Bóg wasz! Oto Pan Bóg w mocy przyjdzie, a ramię Jego panować będzie; oto zapłata Jego z Nim, a dzieło Jego przed Nim. Jak pasterz trzodę swą paść będzie, ramieniem swym zgromadzi baranki i na łono swe podniesie On, Pan Bóg nasz.   
Bogu dzięki.[^157]   


### 3 Graduał  
*Ps 79:20; 79:3*   
Panie, Boże Zastępów, odnów nas i okaż Twe oblicze, abyśmy byli zbawieni.   
V. Wzbudź, Panie, Twą potęgę i przyjdź nas zbawić.[^158]   


### 4 Kolekta  
Spraw, prosimy, wszechmocny Boże, aby nadchodząca uroczystość Syna Twego zaradziła naszym brakom w życiu doczesnym i zjednała nam nagrodę wieczną.   
Przez tegoż Pana.[^159]   


### 4 Lekcja  
Czytanie z Księgi Proroka Izajasza.   
*Iz 45:1-8*   
*Cyrus, król perski, który uwolnił Izraelitów z niewoli babilońskiej, jest typem Chrystusa, który nas wybawił z niewoli grzechu.*   
To mówi Pan pomazańcowi memu, Cyrusowi, którego prawicę ująłem, aby podbić przed nim narody, a grzbiety królów obrócić, i otworzyć przed nim wrota, a bramy nie będą zamknięte: «Ja przed tobą pójdę i sławnych na ziemi poniżę, wrota miedziane skruszę i zawory żelazne połamię. I dam ci skarby ukryte i tajemnice kryjówek, abyś wiedział, żem ja Pan, który mianuję imię twoje, Bóg Izraelów. Dla Jakuba, sługi mego, i Izraela, wybranego mego, nazwałem cię imieniem twoim; upodobniłem cie, a nie poznałeś mnie. Ja Pan, a nie ma więcej, oprócz mnie nie ma Boga. Przepasałem cię, a nie poznałeś mnie, aby wiedzieli ci, którzy są od wschodu i którzy od zachodu, że nie ma oprócz mnie. Ja Pan, a nie ma innego, tworzący światło i stwarzający ciemność, czyniący pokój i stwarzający zło: ja Pan, który to wszystko czynię! Niebiosa, spuśćcie rosę z góry, a obłoki niech zleją z deszczem Sprawiedliwego. Niech się otworzy ziemia i zrodzi Zbawiciela, a sprawiedliwość niech wzejdzie zarazem: ja Pan stworzyłem go».   
Bogu dzięki.[^160]   


### 4 Graduał  
*Ps 79:3,; 79:2; 79:3*   
Wzbudź, Panie, Twą potęgę i przyjdź nas zbawić.   
V. Pasterzu Izraela, posłuchaj: Ty, co jak trzodę wiedziesz ród Józefa. Zabłyśnij, który siedzisz na Cherubach, przed Efraimem, Beniaminem, Manassesem.[^161]   


### 5 Kolekta  
Prosimy Cię, Panie, wysłuchaj łaskawie modlitwy ludu Twego, a gdy słusznie cierpimy za grzechy nasze, niech nas pocieszy Twoje miłościwe nawiedzenie:   
Bogu dzięki.[^162]   


### 5 Lekcja  
Czytanie z Księgi Proroka Daniela.   
*Dn 3:49-51*   
*Poważną przeszkodą do zbawienia są nasze namiętności, które wykorzystuje szatan i świat. Jak Anioł łagodził płomienie ognia, tak Chrystus uśmierzy nasze namiętności i wybawi nas od zła.*   
W one dni Anioł Pański zstąpił z Azariaszem i z towarzyszami jego w piec i wyrzucił płomień ognia z pieca, i uczynił wśród pieca jakby wiatr rosisty przewiewający, a płomień rozchodził się nad piecem na czterdzieści dziewięć łokci, i wypadł, i popalił tych Chaldejczyków, których znalazł koło pieca, sługi królewskie, którzy podniecali ogień. (Azariasza i jego towarzyszy) nie dotknął się wcale ogień, ani ich nie zasmucił, ani żadnej przykrości nie uczynił. Wtedy ci trzej jakby jednymi usty chwalili i wysławiali, i błogosławili Boga w piecu mówiąc:   
   
*Hymn.*   
*Dn 3:52-59*   
Błogosławiony jesteś, Panie, Boże ojców naszych: i chwalebny, i sławny na wieki.   
I błogosławione prześwietne imię Twoje, które jest święte: i chwalebne, i sławne na wieki.   
Błogosławiony jesteś w świętym przybytku chwały Twojej: i chwalebny, i sławny na wieki   
Błogosławiony jesteś na świętym tronie Królestwa Twego: i chwalebny, i sławny na wieki.   
Błogosławiony jesteś dla Boskiej władzy i rządów Twoich: i chwalebny, i sławny na wieki.   
Błogosławiony jesteś, który siedzisz na Cherubach, a wzrokiem zgłębiasz przepaści: i chwalebny, i sławny na wieki.   
Błogosławiony jesteś, który się unosisz na skrzydłach wichru i chodzisz po falach morskich: i chwalebny, i sławny na wieki.   
Niech Cię błogosławią wszyscy Aniołowie i Święci Twoi: i niech Cię chwalą i sławią na wieki.   
Niech Cię błogosławią niebiosa, ziemia, morze, i wszystko, co się w nich znajduje: i niech Cię chwalą, i błogosławią na wieki.   
Chwała Ojcu i Synowi, i Duchowi Świętemu: i chwalebnemu, i sławnemu na wieki.   
Jak była na początku i teraz, i zawsze, i na wieki wieków, amen: i chwalebnemu, i sławnemu na wieki.   
Błogosławiony jesteś, Panie, Boże ojców naszych: i chwalebny, i sławny na wieki.[^163]   


### 6 Kolekta  
Boże, któryś złagodził płomień ognia dla trzech młodzieńców, spraw łaskawie, aby nas, sług Twoich, nie pożarł płomień namiętności.   
Przez Pana.[^164]   


### 6 Lekcja  
Czytanie z Listu świętego Pawła Apostoła do Tesaloniczan.   
*2 Tes 2:1-8*   
*Oczekiwanie ostatecznego przyjścia Chrystusa napełnia nas ufnością wbrew naporowi zła, które wzmoże się w ostatnie dni.*   
Bracia: Prosimy was przez przyjście Pana naszego Jezusa Chrystusa i przez nasze z Nim połączenie, abyście nie dawali się tak rychło zachwiać w umyśle waszym ani też pozwolili się zastraszyć czy to przez ducha, czy przez naukę, czy też przez list rzekomo przez nas posłany, jakoby nadchodził dzień Pański. Niechaj was nikt nie zwodzi żadnym sposobem, bo (dzień ten nie nadejdzie), dopóki pierwej nie przyjdzie odstępstwo i nie ukaże się człowiek grzechu, syn zatracenia, który się sprzeciwia i wynosi nad wszystko, co zowią Bogiem, albo co odbiera cześć Boską, tak że zasiądzie w świątyni Bożej podając się za Boga. Czyż nie pamiętacie, że będąc jeszcze u was to wam mówiłem? A wiecie, co go teraz powstrzymuje, dopóki nie będzie objawiony czasu swego. Albowiem tajemnica bezbożności już się dokonywa, gdy tylko ten, co ją teraz powstrzymuje, ustąpi. A wtedy ukaże się on bezbożnik, którego Pan Jezus zabije tchnieniem ust swoich i zatraci blaskiem swego przyjścia.[^165]   


### 6 Graduał  
*Ps:79:2-3*   
Pasterzu Izraela, posłuchaj: Ty, co jak trzodę wiedziesz ród Józefa.   
V. Zabłyśnij, który siedzisz na Cherubach, przed Efraimem, Beniaminem, Manassesem.   
V. Wzbudź, Panie, Twą potęgę i przyjdź nas zbawić.[^166]   


### Ewangelia  
Ciąg dalszy ☩ Ewangelii świętej według Łukasza.   
*Łk 3:1-6*   
Roku piętnastego panowania Tyberiusza, gdy Piłat Poncjusz zarządzał Judeą i Herod był tetrarchą Galilei, a Filip, brat jego, tetrarchą Iturei i krainy Trachonickiej, gdy Lizaniasz był tetrarchą Abileny, za najwyższych kapłanów Annasza i Kajfasza stało się słowo Pańskie do Jana, Zachriaszowego syna, na pustyni. I przyszedł do całej krainy Jordanu, głosząc chrzest pokuty na odpuszczenie grzechów; jako napisano w księdze mów Izajasza proroka: «Głos wołającego na pustyni: gotujcie drogę Pańską, torujcie ścieżki Jego. Wszelka dolina będzie wypełniona i każda góra i wzniesienie zniżone będą. Krzywe drogi staną się proste, a ostre wygładzone będą i każdy człowiek ujrzy zbawienie Boże».[^167]   


### Antyfona na Ofiarowanie  
*Zch 9:9*   
Raduj się wielce, córko syjońska! Wołaj radośnie, córko Jeruzalem! Oto do ciebie przychodzi twój Król: On, sprawiedliwy i Zbawiciel.[^168]   


### Sekreta  
Prosimy Cię, Panie, wejrzyj łaskawie na tę ofiarę, niech nas utwierdza w Twojej służbie i wyjedna zbawienie.   
Przez Pana.[^169]   


### Prefacja  
*Prefacja zwykła*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze Święty, wszechmogący, wieczny Boże, przez Chrystusa, Pana naszego. Przez Niego Twój majestat chwalą Aniołowie, uwielbiają Państwa, z lękiem czczą Potęgi, Niebiosa i Moce niebios oraz błogosławieni Serafini we wspólnej wysławiają radości. Z nimi to, prosimy, dozwól i naszym głosom wołać w pokornym uwielbieniu:[^170]   


### Antyfona na Komunię  
*Ps 18:6-7*   
*Słońce wschodzące wśród mroków nocy jest obrazem Chrystusa, który w Eucharystii przychodzi rozproszyć nasze ciemności.*   
Weseli się jak olbrzym, co drogę przebiega; jego wyjście na krańcu nieba się poczyna, a jego obieg aż po kraniec niebios.[^171]   


### Pokomunia  
Prosimy Cię, Panie, Boże nasz, aby święte tajemnice, które ustanowiłeś dla zapewnienia naszego zbawienia, stały się zbawiennym lekarstwem dla życia doczesnego i przyszłego.   
Przez Pana.[^172]   
■


## 4 Niedziela Adwentu   
*Stacja u Dwunastu Apostołów*   
*1 klasy*   
*Szaty fioletowe*   
W pierwszych wiekach Kościoła w dzisiejszą niedzielę odprawiano Mszę kończącą Wigilię suchedniową. Gdy nabożeństwo sobotnie przełożono na rano, ułożono na niedzielę formularz mszalny, który powtarza myśli liturgii Suchych Dni.   
Nadchodzi chwila wypełnienia się proroctw. Wkrótce Maryja powije oczekiwanego Zbawiciela. W antyfonie na ofiarowanie sławimy Ją i Jej Syna. W ewangelii czytamy wezwanie, aby gotować drogi Panu. Prorok, przepowiadający przyjście Odkupiciela, i św. Jan Chrzciciel, bezpośrednio poprzedzający Jego wystąpienie, głoszą odwieczną potrzebę pokuty. Abyśmy dobrze mogli wykorzystać łaski Bożego Narodzenia powinniśmy się do tego święta przygotować. Musimy prostować drogę Pańską do naszej duszy. Chrystus nadchodzi jako Zbawiciel, ale nadejdzie również jako Sędzia.   


### Introit  
*Iz 45:8*   
Niebiosa, spuśćcie rosę z góry, a obłoki niech zleją z deszczem Sprawiedliwego. Niech się otworzy ziemia i zrodzi Zbawiciela.   
*Ps 18:2*   
Niebiosa głoszą chwałę Boga, dzieło rąk Jego obwieszcza nieboskłon.   
Chwała Ojcu.   
Niebiosa, spuśćcie rosę z góry, a obłoki niech zleją z deszczem Sprawiedliwego. Niech się otworzy ziemia i zrodzi Zbawiciela.[^173]   


### Kolekta  
Wzbudź swą potęgę, prosimy Cię, Panie, i przyjdź, i z wielką siłą pośpiesz nam na pomoc, aby miłosierdzie Twoje, wspomagając nas łaską, przyspieszyło to, co wstrzymują nasze grzechy.   
Który żyjesz.[^174]   


### Lekcja  
Czytanie z Listu świętego Pawła Apostoła do Koryntian.   
*1 Kor 4:1-5*   
Bracia: Tak niechaj każdy nas uważa za sługi Chrystusa i włodarzy Bożych tajemnic. A od włodarzy żąda się tego, aby każdy z nich okazał się wiernym. Wszakże co do mnie, najmniejsza to rzecz, czy będę przez was sądzony, czy przez sąd ludzki, nawet zresztą samego siebie nie sądzę. Do niczego się bowiem nie poczuwam, ale przez to nie jestem usprawiedliwony, gdyż sędzią moim jest Pan. Przeto nie sądźcie przed czasem, aż przyjdzie Pan, który ujawni to, co kryje się w ciemności, i objawi zamysły serc: a wtedy każdy znajdzie pochwałę u Pana.[^175]   


### Graduał  
*Ps 144:18; 144:21*   
Pan jest blisko wszystkich, którzy Go wzywają; wszystkich, wzywających Go szczerze.   
V. Chwałę Pańską niech głoszą me usta, a wszelkie ciało niech błogosławi Jego święte imię. Alleluja, alleluja.   
V. Przyjdź, Panie, i racz nie zwlekać. Przebacz występki Izraela, ludu Twego. Alleluja.[^176]   


### Ewangelia  
Ciąg dalszy ☩ Ewangelii świętej według Łukasza.   
*Łk 3:1-6*   
*Św. Łukasz z wielką ścisłością określa czas wystąpienia Jana Chrzciciela, wiążąc przez to opowiadanie Ewangelii z historią ludzkości. Chociaż dzieło Odkupienia dokonało się w ściśle określonym czasie, ma jednak znaczenie powszechne. «Każdy człowiek ujrzy zbawienie Boże».*   
Roku piętnastego panowania Tyberiusza, gdy Piłat Poncjusz zarządzał Judeą i Herod był tetrarchą Galilei, a Filip, brat jego, tetrarchą Iturei i krainy Trachonickiej, gdy Lizaniasz był tetrachą Abileny, za najwyższych kapłanów Annasza i Kajfasza stało się słowo Pańskie do Jana, Zachriaszowego syna, na pustyni. I przyszedł do całej krainy Jordanu, głosząc chrzest pokuty na odpuszczenie grzechów; jako napisano w księdze mów Izajasza proroka: «Głos wołającego na pustyni: gotujcie drogę Pańską, torujcie ścieżki Jego. Wszelka dolina będzie wypełniona i każda góra i wzniesienie zniżone będą. Krzywe drogi staną się proste, a ostre wygładzone będą i każdy człowiek ujrzy zbawienie Boże».[^177]   


### Antyfona na Ofiarowanie  
*Łk 1:28*   
Zdrowaś, Maryjo, łaski pełna, Pan z Tobą; błogosławionaś Ty między niewiastami i błogosławiony owoc żywota Twojego.[^178]   


### Sekreta  
Prosimy Cię, Panie, wejrzyj łaskawie na tę ofiarę, niech nas utwierdzi w Twojej służbie i wyjedna zbawienie.   
Przez Pana.[^179]   


### Prefacja  
*Prefacja o Trójcy Przenajświętszej*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Ty z jednorodzonym Synem Twoim i Duchem Świętym jednym jesteś Bogiem, jednym jesteś Panem, nie w jedności jednej osoby, lecz w jednej istocie Trójcy. W co bowiem z objawienia Twego wierzymy o Twej chwale, to samo utrzymujemy bez żadnej różnicy o Twoim Synu i o Duchu Świętym. Tak iż wyznając prawdziwe i wiekuiste Bóstwo wielbimy odrębność Osób, jedność w istocie i równość w majestacie.   
Majestat ten chwalą Aniołowie i Archaniołowie, Cherubini i Serafini, którzy nie przestają wołać codziennie powtarzając jednym głosem:[^180]   


### Antyfona na Komunię  
*Iz 7:14*   
Oto Panna pocznie i porodzi syna i nazwą imię Jego Emmanuel.[^181]   


### Pokomunia  
Przyjąwszy Twe dary, prosimy Cię, Panie, aby przez częste uczestnictwo w tym Sakramencie wzrastał w nas jego zbawienny owoc.   
Przez Pana.[^182]   


### Objaśnienia Ewangelii  

\(1\) «Roku piętnastego panowania Tyberiusza ..» Nie jak one bajki,
opowiadające, że był kiedyż jakiś król itd., ale od wyraźnego
i dokładnego oznaczenia czasu rozpoczyna św. Łukasz Ewangelię swoją,
jest ona zatem opowiadaniem nie zmyślonych rzeczy, ale tego, co
rzeczywiście się stało, aby każdy dowolnie mógł sprawdzić prawdziwość
jego opowiadania.

Dawne to czasy: od «onego czasu», jak przywykliśmy słuchać w Ewangeljach
niedzielnych, minęło już przeszło 1900 lat, – Tyberiusz cesarz umarł
i z cesarstwa jego, rozciągającego się na cały wówczas znany świat,
ledwie ślady jakiekolwiek zostały, – Poncjusz Piłat i cała władza jego
bezpowrotnie zginęła, – Herod, syn onego Heroda, co w rzezi młodzianków
Betlejemskich pragnął zgładzić Dzieciątko Jezus, wraz z Filipem bratem
swoim, któremu był porwał żonę, Lizanjasz, Tetrarcha Abileński, jak
i najwyżsi Kapłani ówcześni Annasz i Kajfasz pomarli i poszli
na straszny sąd Boży, – «a Jezus Chrystus wczoraj i dziś: Ten sam i na
wieki». Od tego czasu minęły dziesiątki pokoleń, – miniemy i my;
zmieniło się wiele, i wiele jeszcze się zmieni; ale dzieło zbawienia
i prawda Boża, przyniesiona przez Chrystusa Pana, wszystko przetrwała,
trwa ciągle i trwać będzie na wieki ...

\(2\) «Stało się słowo Pańskie do Jana, Zachariaszowego syna,
na puszczy.» W nadzwyczajnych wypadkach i nadzwyczajnym wybrańcom swoim
P. Bóg nadzwyczajnym też sposobem objawia wolę swoją. Tak Najśw. Pannie
przez Archanioła obwieścił słowo swoje, na które ona odpowiedziała:
«niech mi się stanie według słowa Twego». Apostołowie usłyszeli głos
z nieba: «Ten ci jest Syn mój miły, Jego słuchajcie!» I często spotykamy
w Piśmie św. o prorokach; «Stało się słowo Pańskie do Jeremiasza,
Ezechiela itd.» Zwyczajnie jednak objawia nam Pan Bóg wolę swoją przez
ludzi od Niego na to posłanych; bo tak naucza Paweł św.: «Jako będą
przepowiadać, jeśliby nie byli posłani?» To posłannictwo bywa znowu
nadzwyczajne, albo zwyczajne; nadzwyczajne, jeżeli P. Bóg albo nowe
rzeczy objawia, albo niezwyczajnych rzeczy się do maga. Ci nadzwyczajni
posłannicy Boży bywają uwierzytelnieni przez cuda, jak to było u Jana
Chrzciciela. Tak Mojżesz, Eljasz i wielu innych proroków liczne
i wielkie czynili cuda, któremi Pan Bóg potwierdzał ich posłannictwo
i naukę. Sam też Pan Jezus powołuje się na cuda swoje: «chociażbyście
mnie wierzyć nie chcieli, wierzcież uczynkom; abyście poznali
i wierzyli, że Ojciec jest we mnie, a ja w Ojcu.» Apostołom też użyczył
mocy czynienia cudów w Imię Jego. Zwyczajne posłannictwo do nauczania
ludzi na Kościół Chrystusowy, a w nim Papież i Biskupi w diecezji,
w której każdego Duch św. przez pośrednictwo Papieża postanowił; kapłani
wreszcie o tyle, o ile im Papież w tej lub owej części świata, albo
Biskup w obrębie swej diecezji na to posłannictwa udzielił. Względem
nieletnich dzieci dał Pan Bóg rodzicom podobne, ale więcej ograniczone,
posłannictwo nauczania woli Bożej; względem podwładnych, ich
przełożonym; względem uczniów, nauczycielom itp. Chceszli więc znać wolę
Bożą, bądź posłuszny przełożonym twoim tak duchownym, jak świeckim,
każdemu w jego zakresie. Ci przełożeni, należycie ustanowieni, nie
potrzebują na poparcie słów swoich czynić cudów, bo są dostatecznie
uwierzytelnieni jako posłannicy Boży. Za uwierzytelnienie służy im
należyte ich ustanowienie. Świętobliwość życia jest bez wątpienia i dla
nich obowiązkiem, lecz brak jej nie odbiera im ich posłannictwa: bo mówi
Pan Jezus: «Na stolicy Mojżeszowej zasiedli doktorowie i Faryzeuszowie;
wszystko tedy, cokolwiek wam rozkażą, czyńcie.» Oczywiście wyjątek z pod
tej ogólnej zasady stanowi wypadek, jeżeliby przełożony duchowny lub
świecki nakazywał cokolwiek takiego, co widocznym jest grzechem, lub
jeśliby nakazywał cokolwiek, co do jego zakresu nie należy. Wreszcie
posłannictwo wszelkie jest darem, a nawet zaszczytem dla posłannika;
ale biada temu, ktoby posłannictwa swego chciał nadużywać, korzystając
z niego dla celów samolubnych, a nie dla chwały Bożej i dla dobra tych,
do których jest posłany; bo jak mówi Pismo święte: «Najsroższy sąd
będzie tym, którzy są przełożeni.»

\(3\) «Przyszedł do wszystkiej krainy Jordanu.» Od dzieciństwa aż
do trzydziestego roku życia swego zostawał św. Jan na pustyni; dopiero
gdy go Pan Bóg wezwał, udał się nad Jordan i przebywał głównie
w Betanji, dokąd dla wygodnego brodu gromadziło się wiele ludzi,
potrzebujących przeprawić się przez rzekę. Betanja ta nazywa się też
Bethabara i jest inną od Betanii Łazarzowej, która leży daleko
od Jordanu, a blisko Jeruzalem.

\(4\) «Opowiadając chrzest pokuty.» Oto główna treść kazań i nauk
św. Jana Chrzciciela: pokuta za grzechy. «Czyńcie godne owoce pokuty!»
– wołał i nie odkładajcie i nie wymawiajcie się, jakobyście zbawienie
mieli niezawodnie zabezpieczone, ponieważ macie wiarę prawdziwą: «boć
już siekiera do korzenia drzewa jest przyłożona. A przetoż wszelkie
drzewo, nie rodząc owocu dobrego, będzie wycięte i w ogień wrzucone.»
To znaczy: nie wystarcza, że mając wiarę jesteście na kształt drzew
posadzonych w ogrodzie Bożym, jeżeli nie wydajecie owocu dobrych
uczynków, których pokuta jest fundamentem.

Co było prawdą za czasów św. Jana Chrzciciela, to i po dziś dzień jest
prawdą. Ponieważ – «wiara» – jak naucza św. Jakób Apostoł – «bez
uczynków martwa jest;» a św. Augustyn zgodnie z Ojcami śś. i z wszystkim
Kościołem Bożym powiada: «Pierwszym początkiem dobrych uczynków jest
wyznanie dawnych złych uczynków». Z wyjątkiem dzieci, nie mających
jeszcze pojęcia o grzechu, pokuta wszystkim jest tak potrzebna jak
zbawienie duszy; bo sam P. Jezus mówi: «Jeśli pokutować nie będziecie,
wszyscy także zginiecie:»  i na innem miejscu: «Pokutę czyńcie: albowiem
przybliżyło się Królestwo Boże.»

\(5\) Skuteczne było nawoływanie św. Jana do pokuty, ponieważ przede
wszystkim Bóg, który go posłał do ludu swego, wspierał go potężną łaską
swoją, a nadto Jan św. całem życiem swojem dowodził, że sam naprawdę
wierzył w potrzebę pokuty, którą drugim opowiadał. To też, jak Łukasz
święty w dalszym ciągu dzisiejszej Ewangelji opowiada, ludzie wszelkich
stanów tłumnie do św. Jana się cisnęli i skruszeni jego słowem pytali:
«Cóż tedy czynić będziemy? A odpowiadając mówił im: Kto ma dwie suknie,
niech da niemającemu, a kto ma pokarmy, niech także uczyni.» A celnikom:
«Nic więcej nie czyńcie nad to, co wam postanowiono;» żołnierzom też:
«żadnego nie bijcie, ani potwarzajcie, ale na żołdzie waszych
przestawajcie.» Oto więc godne owoce pokuty: dla tych, którzy mają
choćby tylko trochę więcej, niż koniecznie i niezbędnie potrzebują:
sobie ujmować, a dzielić się z biedniejszymi – dla urzędników: sumienne
i ochotne spełnianie obowiązków im poruczonych – żołnierzom i tym, co
mają obowiązek czuwać nad bezpieczeństwem i pokojem publicznym:
żeby sami nie naruszali tego pokoju i bezpieczeństwa, a poprzestając
na żołdzie swoim, nie czynili nadużyć. Wszystkim tedy zaleca Jan
św. jako godny owoc pokuty, mający ich zabezpieczyć od wiecznej zagłady,
dokładne i sumienne spełnianie każdemu właściwych obowiązków stanu.
Zastanów się, jakie ty mianowicie masz obowiązki jak je spełniasz?

\(6\) «Gotujcie drogę Pańską.» Jak przed przyjazdem króla lub cesarza
naprawia się drogi i ulice, usuwa z nich przeszkody, błoto i śnieg,
rozszerza, prostuje i ozdabia, tak na przyjście P. Jezusa nie tylko
teraz, przed Bożym Narodzeniem, ale ilekroć ma przybyć w Przenajśw.
Sakramencie lub przez łaskę poświęcającą do serc naszych, powinniśmy Mu
gotować drogę.

\(7\) «Czyńcie proste ścieżki Jego.» Ścieżki Boże to ścieżki
sprawiedliwości cnoty; nazwane zaś są Bożemi, bo Bóg nam je wskazał
i Bóg nam niemi do siebie prowadzi. Prostemi je czynimi, kiedy
z prostotą ich się trzymamy, nie zbaczając na prawo dla widoków
doczesnych i ziemskich, ani na lewo dla bojaźni i względów ludzkich,
lecz idziemy prosto do Boga i nieba.

\(8\) «Wszelka dolina będzie napełniona;» t. zn. Małoduszność i lenistwo
w pełnieniu woli Bożej, czyli obowiązków naszych usuwać; «wszelka góra
i pagórek obniżon będzie» t. zn. zarozumiałość wszelką i próżność
poskramiać; «krzywe miejsca będą proste», to znaczy obłudę, podstęp,
udawanie, kłamstwo zastąpić prostotą i szczerością; «ostre będą drogami
gładkiemi,» t. zn. najprzód, że łaska Boża trudne nawet rzeczy ułatwi
nam i sprawdzi ono słowo Pańskie: «jarzmo moje wdzięczne jest, a brzemię
moje lekkie;» po wtóre, że i my, sobie nawzajem nie powinniśmy utrudniać
życia (które jest drogą do nieba, samą z siebie dość jeż ciasną
i stromą) ostrością w sądach, słowach i postępowaniu względem bliźnich,
ale ją ułatwiać wzajemną uprzejmością w obcowaniu, łagodnością w słowach
i życzliwością szczerą w sercu.

\(9\) «Ogląda wszelkie ciało zbawienie Boże.» Sprawdziło się to przez
Narodzenie Pańskie, chociaż nie jednako dla wszystkich. Oglądali Go
Betlejemczycy, którzy nie mieli dla Niego miejsca nawet w gospodzie;
takimi są źli chrześcijanie. Oglądały Go bydlęta w stajence, chętnie Mu
miejsca ustąpiły, choć tylko po swojemu, według Proroka: «poznał wół
Pana swego i osioł żłób Pana swego;» takimi są chrześcijanie, zostający
wprawdzie w stanie łaski; ale poprzestający na wystrzeganiu się jedynie
śmiertelnych grzechów. Oglądali pastuszkowie, którzy pokłon Panu i dary
chętnem sercem do żłóbka przynieśli, potem wrócili do codziennych zajęć
i trosk swoich; takimi są chrześcijanie gorliwi, którzy, nie porzucając
pracy swojej doczesnej, szczerze i ochotnie starają się służyć Panu
Bogu. Oglądali Go Maryja i Józef, pozostający zawsze z Panem Jezusem
i wyłącznie dla Niego żyjący i pracujący; podobnymi do nich są ci
chrześcijanie, którzy o sobie i świecie zapominawszy, Bogu całkiem
na służbę się poświęcają.

«Źródło: ks. H. Jackowski SI, Ewangelje niedzielne i świąteczne z objaśnieniami»

■


## 24 XII – Wigilia Bożego Narodzenia   
*Stacja u Najświętszej Maryi Panny Większej*   
*1 klasy*   
*Szaty fioletowe*   
Liturgię Wigilii Bożego Narodzenia przenika radość bliskiego już święta. W lekcji św. Paweł streszcza naukę o Osobie Zbawiciela: «Syn Dawida według ciała, Syn Boży w mocy». W Betlejem rozpoczyna On ziemską pielgrzymkę, która zaprowadzi Go na krzyż i do Zmartwychwstania. Bramy Kościoła są otwarte na wejście niebieskiego Króla. Trzeba otworzyć przed Nim bramy naszych dusz. Wigilia to ostatni dzień przygotowania. Godnym i serdecznym przyjęciem naprawmy zniewagę, której Jezus doznał w Betlejem i doznaje poprzez wieki od tych, którzy Go nie przyjmują.   


### Introit  
*Wj 16:6; 16:7*   
Dziś poznacie, że przyjdzie Pan i zbawi nas; a rano ujrzycie chwałę Jego.   
*Ps 23:1*   
Pana jest ziemia i co ją napełnia, krąg ziemi i jego mieszkańcy.   
Chwała Ojcu.   
Dziś poznacie, że przyjdzie Pan i zbawi nas; a rano ujrzycie chwałę Jego.[^183]   


### Kolekta  
Boże, co roku uweselasz nas oczekiwaniem naszego Odkupiciela: dozwól, abyśmy przyjmując radośnie Jednorodzonego Syna Twego jako Odkupiciela, mogli Go bez trwogi oglądać, gdy przyjdzie jako Sędzia, Pan nasz Jezus Chrystus, Syn Twój:   
Który z Tobą.[^184]   


### Lekcja  
Czytanie z Listu świętego Pawła Apostoła do Rzymian.   
*Rz 1:1-6*   
Paweł, sługa Jezusa Chrystusa, powołany na Apostoła, przeznaczony do Ewangelii Bożej, którą niegdyś Bóg zapowiedział był przez Proroków swoich w Pismach świętych o Synu swoim. Ten zaś, będąc według ciała potomkiem Dawida, przeznaczony był, aby według ducha poświęcenia przez powstanie z martwych okazał się Synem Bożym w mocy, Jezusem Chrystusem, Panem naszym. Przez Niego otrzymaliśmy łaskę i apostolstwo, abyśmy dla imienia Jego skłaniali ku posłuszeństwu wierze wszystkie narody. Wśród nich jesteście i wy, powołani Jezusa Chrystusa, Pana naszego.[^185]   


### Graduał  
*Wj 16:6; 16:7*   
Dziś poznacie, że przyjdzie Pan i zbawi nas; a rano ujrzycie chwałę Jego.   
*Ps 79:2-3*   
Pasterzu Izraela, posłuchaj: Ty, co jak trzodę wiedziesz ród Józefa. Zabłyśnij, który siedzisz na Cherubach, przed Efraimem, Beniaminem, Manassesem.[^186]   


### Ewangelia  
Ciąg dalszy ☩ Ewangelii świętej według Mateusza.   
*Mt 1:18-21*   
Gdy poślubiona była Matka Jezusa; Maryja, Józefowi, pierwej, niźli się zeszli, okazało się, że poczęła z Ducha Świętego. A Józef, mąż Jej, będąc sprawiedliwym i nie chcąc Jej zniesławiać, zamierzał Ją potajemnie opuścić. A gdy nad tym przemyśliwał, oto Anioł Pański ukazał mu się we śnie, mówiąc: «Józefie, synu Dawidów, nie bój się przyjąć Maryi, małżonki swojej, albowiem, co się w Niej poczęło, z Ducha Świętego jest. A porodzi syna i nazwiesz imię Jego Jezus, albowiem On wybawi lud swój od grzechów jego».[^187]   


### Antyfona na Ofiarowanie  
*Ps 23:7*   
Bramy, podnieście swe szczyty i rozstąpcie się, prastare podwoje, aby mógł wkroczyć Król chwały.[^188]   


### Sekreta  
Obchodząc wigilię chwalebnych narodzin Twojego Syna, prosimy Cię, wszechmogący Boże, abyśmy z radością odebrali Jego wiekuiste dary:   
Który z Tobą.[^189]   


### Prefacja  
*Prefacja o Trójcy Przenajświętszej*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Ty z jednorodzonym Synem Twoim i Duchem Świętym jednym jesteś Bogiem, jednym jesteś Panem, nie w jedności jednej osoby, lecz w jednej istocie Trójcy. W co bowiem z objawienia Twego wierzymy o Twej chwale, to samo utrzymujemy bez żadnej różnicy o Twoim Synu i o Duchu Świętym. Tak iż wyznając prawdziwe i wiekuiste Bóstwo wielbimy odrębność Osób, jedność w istocie i równość w majestacie.   
Majestat ten chwalą Aniołowie i Archaniołowie, Cherubini i Serafini, którzy nie przestają wołać codziennie powtarzając jednym głosem:[^190]   


### Antyfona na Komunię  
*Iz 40:5*   
Objawi się chwała Pańska i ujrzy wszelkie ciało zbawienie Boga naszego.[^191]   


### Pokomunia  
Prosimy Cię, Panie, niech odnowi nasze życie obchód narodzin Jednorodzonego Syna Twojego, którego niebieska tajemnica nas karmi i poi.   
Przez tegoż Pana.[^192]   
■
