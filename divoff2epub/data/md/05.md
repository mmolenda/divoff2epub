
# Przedpoście




### Tajemnica Odkupienia  
   
Ośrodkiem drugiej części roku kościelnego jest śmierć i zwycięstwo Chrystusa, nazywane przez chrześcijan przejściem, czyli Paschą Chrystusa.   
Tego zwycięskiego przejścia przez śmierć dokonał Chrystus dla naszego zbawienia. Wysłużył nam łaskę do pokonania szatana, świata i naszych namiętności oraz udział w życiu Bożym i wejście do chwały wiecznej.   
Obchód Zmartwychwstania Pańskiego, który jest główną uroczystością roku kościelnego, poprzedza długie, trójstopniowe przygotowanie: Przedpoście, Wielki Post i Okres Męki Pańskiej. Po święcie następuje 50-dniowy Okres świąteczny, który przechodzi w dłuższe dziękczynne przeżywanie otrzymanych darów w Okresie po Zesłaniu Ducha Świętego.   
Przyswojenie owoców ofiary Chrystusa wymaga naszej współpracy. Mamy razem z Chrystusem walczyć i cierpieć, aby osiągnąć chwałę zmartwychwstania.   


### Przedpoście, czyli okres Siedemdziesiątnicy  
   
Z całego serca błagamy Twój majestat, abyś tak wygubił nasze wewnętrzne wady, jak zniszczyłeś naszego śmiertelnego wroga. Ty, który otaczasz nas opieką, nie pozwól, abyśmy jęczeli w niewoli wewnętrznej. Spraw, abyśmy zawsze unikali zła i miłowali wszystko co sprawiedliwe. (Ze starożytnej prefacji)   


### Z głebi upadku  
   
Przyczyną, dla której potrzebujemy Odkupienia, są grzechy: grzech pierworodny i wynikające zeń grzechy osobiste.   
Źródłem zła zalewającego świat jest grzech pierworodny, bunt pierwszego człowieka, który świadomie i dobrowolnie odwrócił się od Boga. Grzech pierworodny pociągnął opłakane skutki dla rodu ludzkiego. «Przez jednego człowieka wszedł grzech na ten świat, a przez grzech śmierć, i tak na wszystkich ludzi śmierć przeszła» (Rz 5:12). Natura ludzka, którą obecnie nosimy, nie jest taka, jaką posiadał Adam przed grzechem. Jest ona zraniona przez grzech pierworodny i obciążona skłonnością do złego. Grzechy sprowadzają na ludzkość rozmaite nieszczęścia doczesne: cierpienia, choroby, wojny i śmierć.   


### Nadzieja w łasce Bożej  
   
Wszyscy doświadczamy opłakanych skutków grzechu i wszyscy musimy powtarzać za św. Pawłem: Widzę inne prawo w członkach moich, sprzeczne z prawem umysłu mego, poddające mię w niewolę pod prawo grzechu. Nieszczęsny ja człowiek! Któż mię wyzwoli z ciała tej śmierci? Łaska Boża przez Jezusa Chrystusa Pana naszego» (Rz 7:23- 25). Łaska leczy rany zadane naszej naturze przez grzech Adama.   
W okresie Przedpościa czyta się w brewiarzu opis grzechu pierworodnego, potopu i powołania Abrahama. Patriarchowie to biblijne typy Zbawiciela, który w przeciwieństwie do Adama przyniósł nam łaskę i zbawienie, a podobnie jak Noe uratował nas z potopu zła i podobnie jak Abraham zawarł nowe przymierze między ludzkością i Bogiem.   
Opuść twój kraj   
Abrahamowi polecił Bóg opuścić kraj oddany bałwochwalstwu i wyruszyć do Ziemi Obiecanej. Nas wzywa do współpracy z łaską. Mamy opuścić grzeszne przywiązania oraz rozpraszające rozrywki i wytężyć swoje siły duchowe, aby opanować namiętności. Łaska wspiera nasze siły, ale nie uwalnia nas od walki duchowej o wewnętrzną wolność.   


### Zapusty  
   
Liturgia Przedpościa ukształtowała się za czasów św. Grzegorza Wielkiego (zm. 604) już po ustaleniu się Wielkiego Postu. Stanowi ono rodzaj przedsionka do okresu pokuty. Niedziele Przedpościa nazywają się: Siedemdziesiątnica, Sześćdziesiątnica i Pięćdziesiątnica, gdyż wypadają w siódmym, szóstym i piątym dziesiątku dni przed Wielkanocą. W Polsce powstały inne nazwy tych niedziel: Starozapustna, Mięsopustna i Zapustna, ponieważ dawniej w tym czasie zachowywane łagodniejszy post, odzwyczajając się stopniowo od pewnych pokarmów.   


### Czytanie Pisma Świętego  
   
W okresie Przedpościa poleca się czytać Księgę Rodzaju.   


### Przepisy obrzędowe  
1. Niedziele Przedpościa są 2 klasy.   
2. Od Niedzieli Siedemdziesiątnicy opuszcza się radosny okrzyk Alleluja. We Mszy św. Alleluja, które następuje po graduale w niedziele i święta, zastępuje traktus.   
3. W dni powszednie wolne od świąt odprawia się Mszę z ostatniej niedzieli bez Credo i bez traktusa z prefacją zwykłą.   
4. W okresie Przedpościa wolno grać na organach, zakazana jest jednak gra na innych instrumentach.   
■


## Niedziela Siedemdziesiątnicy   
*Stacja u Św. Wawrzyńca za Murami*   
*2 klasy*   
*Szaty fioletowe*   
Obchód Zmartwychwstania Pańskiego, które jest główną uroczystością roku kościelnego, poprzedza długie, trójstopniowe przygotowanie: Przedpoście, Wielki Post i Okres Męki Pańskiej.   
Liturgia Przedpościa ukształtowała się za czasów św. Grzegorza Wielkiego († 604) już po ustaleniu się Wielkiego Postu. Stanowi ono rodzaj przedsionka do okresu pokuty. Niedziele przedpościa nazywają się: Siedemdziesiątnica, Sześćdziesiątnica i Pięćdziesiątnica, gdyż wypadają w siódmym, szóstym i piątym dziesiątku dni przed Wielkanocą.   
W Polsce powstały inne nazwy tych niedziel: Starozapustna, Mięsopustna i Zapustna, ponieważ dawniej w tym czasie zachowywano łagodniejszy post, odzwyczajając się stopniowo od pewnych pokarmów. W okresie Przedpościa wolno grać na organach, zakazana jest jednak gra na innych instrumentach.   
Modlitwy i śpiewy niedziel Przedpościa pochodzą z przełomu VI i VII wieku, kiedy to najazdy barbarzyńców, trzęsienia ziemi i zarazy zdawały się grozić zagładą Rzymowi i kulturze chrześcijańskiej. Odzwierciedlają one doskonale stan, w jakim się znalazła ludzkość pozbawiona łaski uświęcającej. Przygniatają nas grzechy, cierpienia i smierć. W naszym ucisku zwracamy się do Zbawiciela (antyfona na wejście, kolekta, graduał, traktus). Bóg wskazuje nam drogę wyzwolenia: trzeba podbić nasze namiętności, za pomocą chrześcijańskiej ascezy trzeba dojść do panowania nad sobą (lekcja). Pan Bóg wzywa ludzi do tej pracy o różnej porze. Jak długo jesteśmy w stanie doczesnej pielgrzymki, nigdy nie jest za późno. W pracy tej wspomaga nas łaska płynąca z Ofiary Eucharystycznej.   


### Introit  
*Ps 17:5; 17:6; 17:7*   
Ogarnęły mnie boleści śmiertelne, męki piekielne mnie otoczyły. W mym utrapieniu Pana wezwałem, i usłyszał głos mój ze świątyni swojej.   
*Ps 17:2-3*   
Miłuję Cię, Panie, mocy moja, Pan opoką moją i ucieczką. On moim wybawicielem.   
Chwała Ojcu.   
Ogarnęły mnie boleści śmiertelne, męki piekielne mnie otoczyły. W mym utrapieniu Pana wezwałem, i usłyszał głos mój ze świątyni swojej.[^390]   


### Kolekta  
Wysłuchaj łaskawie, prosimy Cię, Panie, modlitwy ludu Twego i chociaż słusznie cierpimy za nasze grzechy, wybaw nas miłościwie dla chwały Twojego imienia.   
Przez Pana.[^391]   


### Lekcja  
Czytanie z Listu świętego Pawła Apostoła do Koryntian.   
*1 Kor 9:24-27; 10:1-5*   
*Aby osiągnąć zbawienie, nie wystarczy należeć do ludu Bożego i otrzymywać Jego łaskę. Ostateczne zwycięstwo zdobywa się w walce. Św. Paweł zestawia chrześcijańską ascezę z zaprawą sportową. Kto nie trenuje, przegrywa zawody. Chrześcijańska asceza, trening duchowy – to ćwiczenie w panowaniu władz wyższych nad niższymi.*   
Bracia: Czyż nie wiecie, że ci, którzy biegną w zawody, choć wszyscy biegną, jeden tylko otrzymuje nagrodę? Tak biegnijcie, abyście otrzymali. A każdy, który idzie w zawody od wszystkiego się powstrzymuje: oni, aby otrzymać wieniec znikomy, a my — trwały. Ja tedy tak biegnę, nie jakoby na oślep; tak walczę, nie jakobym wiatr uderzał, ale karcę ciało moje i do posłuchu przymuszam, abym snadź innych nauczając sam nie był odrzuconym. Bo nie chcę, bracia, abyście wiedzieć nie mieli, że ojcowie nasi wszyscy byli pod obłokiem i że wszyscy przez morze przeszli. I wszyscy w Mojżeszu, obłoku i morzu ochrzczeni byli. I wszyscy pożywali tenże pokarm duchowy, i wszyscy pili tenże napój duchowy (a pili z opoki duchowej, która im towarzyszyła, a opoką był Chrystus). Ale nie w wielu z nich upodobał sobie Bóg.[^392]   


### Graduał  
*Ps 9:10-11; 9:19-20*   
Pan ucieczką dogodną w czasie utrapienia: zaufają Tobie znający Twe imię, bo nie opuszczasz, Panie, tych, co Cię szukają.   
V. Bo nie pójdzie ubogi w zapomnienie na zawsze, ufność nieszczęśliwych nie zaginie na wieki. Powstań, o Panie, by człowiek nie przemógł.   
*Ps 129:1-4*   
Z głębokości wołam do Ciebie, Panie; o Panie, słuchaj głosu mego.   
V. Niech uszy Twoje się skłonią na głos mojego błagania.   
V. Jeśli zachowasz pamięć o występkach, Panie, Panie, któż się ostoi?   
V. Ale u Ciebie przebaczenie grzechów, aby ze czcią Tobie służono.[^393]   


### Ewangelia  
Ciąg dalszy ☩ Ewangelii świętej według Mateusza.   
*Mt 20:1-16*   
Onego czasu rzekł Jezus uczniom swoim tę przypowieść: Podobne jest Królestwo Niebieskie gospodarzowi, który wyszedł bardzo rano najmować robotników do winnicy swojej. A uczyniwszy z robotnikami umowę po denarze za dzień, posłał ich do winnicy swojej. I wyszedłszy około godziny trzeciej, ujrzał innych stojących na rynku bezczynnie. I rzekł im: «Idźcie i wy do winnicy mojej, a co będzie sprawiedliwe, dam wam». A oni poszli. I znowu wyszedł około szóstej i dziewiątej godziny, i uczynił podobnie. Wyszedł jeszcze około jedenastej i znalazł innych stojących i powiedział im: «Czemu tu stoicie próżnując dzień cały?» Mówią mu: «Bo nas nikt nie najął». Rzekł im: «Idźcie i wy do winnicy mojej». A gdy nadszedł wieczór, rzekł pan winnicy rządcy swemu: «Zwołaj robotników i daj im zapłatę, począwszy od ostatnich, aż do pierwszych». Gdy tedy przyszli, którzy około godziny jedenastej przybyli, otrzymali po denarze. A gdy przyszli także pierwsi, mniemali, że więcej otrzymają, ale i oni otrzymali po denarze. A wziąwszy szemrali przeciw gospodarzowi mówiąc: «Ci ostatni tylko jedną godzine pracowali, a uczyniłeś ich równymi nam, którzyśmy znosili ciężar dnia i upału». A on odpowiadając jednemu z nich rzekł: «Przyjacielu, nie wyrządzam ci krzywdy. Czyżeś się ze mną nie umówił za denara? Weźmij co twoje, a idź; chcę wszakże i temu ostatniemu dać jako i tobie. Czyliż mi nie wolno uczynić co chcę? I czyż złym patrzysz okiem na to, żem ja dobry?» Tak ci ostatni bedą pierwszymi, a pierwsi ostatnimi. Bo wielu jest wezwanych, ale mało wybranych.[^394]   


### Antyfona na Ofiarowanie  
*Ps 91:2*   
Dobrze jest wysławiać Pana i śpiewać imieniu Twemu, o Najwyższy.[^395]   


### Sekreta  
Przyjmij, prosimy Cię, Panie, nasze dary i modlitwy, oczyść nas przez niebieskie tajemnice i łaskawie wysłuchaj.   
Przez Pana.[^396]   


### Prefacja  
*Prefacja o Trójcy Przenajświętszej*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Ty z jednorodzonym Synem Twoim i Duchem Świętym jednym jesteś Bogiem, jednym jesteś Panem, nie w jedności jednej osoby, lecz w jednej istocie Trójcy. W co bowiem z objawienia Twego wierzymy o Twej chwale, to samo utrzymujemy bez żadnej różnicy o Twoim Synu i o Duchu Świętym. Tak iż wyznając prawdziwe i wiekuiste Bóstwo wielbimy odrębność Osób, jedność w istocie i równość w majestacie.   
Majestat ten chwalą Aniołowie i Archaniołowie, Cherubini i Serafini, którzy nie przestają wołać codziennie powtarzając jednym głosem:[^397]   


### Antyfona na Komunię  
*Ps 30:17-18*   
Ukaż Twe pogodne oblicze słudze Twemu, wybaw mnie w swym miłosierdziu, Panie, niech się nie wstydzę, skoro Cię wzywałem.[^398]   


### Pokomunia  
Umocnij, Panie, Twoich wiernych Swoimi darami, aby przyjmując je, nieustannie ich szukali, a szukając, bez końca je przyjmowali.   
Przez Pana.[^399]   


### Objaśnienia Ewangelii  

\(1\) Starozapustna niedziela tak się nazywa dlatego, że za dawnych
czasów o dwa tygodnie wcześniej niż teraz Wielki post rozpoczynano,
chociaż przez te dwa tygodnie wstrzymywano się tylko od mięsa, przez
następne zaś tygodnie poszczono i od nabiału. Zwyczaj ten zachował się
dotychczas w niektórych zakonach, a po części i na Rusi. Jakkolwiek
Kościół św. skrócił nam czas postu, ale chce, żebyśmy te dwa tygodnie,
Wielki post poprzedzające, uważali za czas przygotowania się
do rozpamiętywania Męki Pańskiej i do pokuty przedwielkanocnej. Dlatego
z dniem dzisiejszym przestaje Kościół w modlitwach kapłańskich używać
wesołego «Alleluja». Zupełnie w duchu Kościoła odbywają się w tym
czasie po wielu miejscach czterdziestogodzinne nabożeństwa;
ale przeciwnem zupełnie myśli Kościoła jest to, niestety tak bardzo
rozpowszechnione, przemienianie zapust w prawdziwą rozpustę.

\(2\) Przypowieść w dzisiejszej Ewangelii zawartą opowiedział P. Jezus
za Jordanem w Bethabarze; czyta ją Kościół Boży teraz na wstępie
do postu, żeby nam przypomnieć, iż życie nasze nie powinno schodzić
na próżnowaniu i szukaniu zabaw i przyjemności, ale być poświęconem
pracy obowiązkowej i pokucie.

\(3\) Dwojakie ma dzisiejsza przypowieść znaczenie: najprzód odnośnie
do żydów, chciał ich P. Jezus pouczyć, żeby nie dufali nad miarę w swoje
od Abrahama pochodzenie; mniemali bowiem, że błogosławieństwo Boże
doczesne, a nadto i niebo nie może ich minąć, i że nikt prócz nich
zbawienia wiecznego nigdy nie dostąpi, chyba, że przyjmie cały stary
Zakon. Mylili się ponieważ z powodu wciąż ponawiających się odstępstw
od Boga i przewrotnego, faryzejskiego tłumaczenia prawa Bożego,
Królestwo Boże miało im być odebrane, a przeniesione do narodów
pogańskich i od Abrahama nie pochodzących. Poucza ich P. Jezus, że byli
z łaski Bożej powołani do wybranych; byli z zamiarów Bożych pierwszymi,
ale ze sprawiedliwego wyroku Bożego, mieli się stać ostatnimi. Nie mówił
jednak P. Jezus tego jedynie dla pożytku i nauki swoich współczesnych,
lecz obejmował słowem swojem świętem wszystkie pokolenia aż
do skończenia świata, i dlatego jak inne przypowieści, tak i niniejsza,
ma drugie jeszcze znaczenie, do każdego z nas się odnoszące, mianowicie,
że łaska powołania i wszelkie inne łaski nie stanowią jeszcze wybrania
do nieba, ale na to potrzeba pilnie i wytrwale aż do końca współdziałać
z tąż łaską. Ponieważ zaś wszyscy na świat przychodzący są powołani, bo
Bóg chce, «aby wszyscy ludzie byli zbawieni i przyszli ku uznaniu
prawdy,» ale mało stosunkowo jest tych, którzy by z wolą Bożą
współpracowali, dlatego kończy P. Jezus przypowieść swoją temi
słowy: «wiele jest wezwanych, ale mało wybranych». Powinniśmy przeto
przyjmować pilnie napomnienia św. Pawła: «z bojaźnią i ze drżeniem
zbawienie wasze sprawujcie.»

\(4\) Objaśnię najprzód pewne szczegóły przypowieści, a potem zwrócę
uwagę na niektóre ważniejsze nauki w niej zawarte. W Ziemi świętej aż
do czasów P. Jezusa, winnice stanowiły znaczną część dochodów z roli;
podczas winobrania nie wystarczało czeladzi domowej, ale trzeba było
najmować robotnika. Ponieważ wówczas pieniądze były rzadsze i większą
niż dziś miały wartość, płaca jednego grosza na dzień całkiem starczyła
na utrzymanie robotnika i jego rodziny. Pierwszych, rannych najemników
godzi za umówioną cenę gospodarz, tak jak P. Bóg z Abrahamem
i potomstwem jego zawarł ugodę, czyli uczynił przymierze, którego Sam
wiernie dotrzymał, ale oni go odstąpili. Później najętym każe się
Gospodarz niebieski spuścić na jego poczucie słuszności, a oni dobrze
na tem wychodzą. W ziemi żydowskiej inaczej niż dziś dzielono dzień.
Ówczesna godzina trzecia odpowiada mniej więcej naszej dziewiątej
z rana, szósta, naszemu południu, dziewiąta naszej trzeciej, a jedenasta
naszej piątej po południu.

\(5\) Praca w winnicy Pańskiej jest pracą około zbawienia własnego
i bliskich. Do tej dwojakiej pracy wszyscy bez wyjątku, od pierwszej
chwili używania rozumu są powołani i obowiązani; do pierwszej pracy,
tj. około zbawienia własnego powołuje nas Bóg onemi słowy
św. Pawła: «z bojaźnią i ze drżeniem zbawienie wasze sprawujcie,» –
do drugiej, czyli około zbawienia drugich, słowami Eklezjastyka:
P. Bóg «każdemu z osobna dał rozkazanie o bliskim swoim.» Toć praca jest
najważniejsza, a nawet jedyna i niezbędnie potrzebna, bo P. Jezus
powiedział do Marty: «Marto, Marto, troszczysz się i frasujesz około
bardzo wiela, ale jednego potrzeba.» Wszelka praca około naszego
i bliźnich powiedzenia ziemskiego podrzędne tylko ma znaczenie; doczesne
bowiem tylko i przemijające korzyści przez tę pracę zdobyć
możemy, «a cóż pomoże człowiekowi, jeśliby wszystek świat zyskał, a na
duszy swej szkodę podjął?» Nie potrafi drugim dopomagać do zbawienia,
kto nie dba o swoje własne; bo, jak mówi łacińskie przysłowie: «kto
sobie jest złym, komuż dobrym będzie?» Praca nad sobą polega głównie
na tych rzeczach: 1) Staraj się poznać P. Boga i prawdę Jego; bo «ten
jest żywot wieczny, aby poznali Ciebie samego, Boga prawdziwego
i któregoś posłał Jezusa Chrystusa.» Bez należytej znajomości wiary św.,
czyli katechizmu, nie może być mowy o jakiejkolwiek rozumnej pracy około
własnego lub bliźnich zbawienia. 2) Potrzeba przestrzegać przykazań
Bożych i kościelnych, a chronić się grzechu, czyli jak mówi Apostoł,
potrzeba «abyśmy zaprzawszy się niepobożności i świeckich pożądliwości,
trzeźwie i sprawiedliwie i pobożnie żyli na tym świecie, oczekiwając
błogosławionej nadziei i przyjścia chwały wielkiego Boga i Zbawiciela
naszego Jezusa Chrystusa.» 3) Ponieważ ani pierwszego ani drugiego nie
zdolniśmy dokazać o własnych przyrodzonych siłach, ale potrzebujemy
do tego łaski Bożej, łaskę zaś czerpiemy z św. Sakramentów, potrzeba,
abyśmy pilni byli w przyjmowaniu tych Sakramentów i w gotowaniu się
do nich.

\(6\) Podrzędną wprawdzie, w porównaniu z pracą około zbawienia, jest
wszelka inna praca około rzeczy doczesnych, a jednak i ona jest
koniecznie potrzebna: «bo człowiek się rodzi na pracę, a ptak
na latanie.» W raju nawet chciał P. Bóg, aby człowiek uprawiał ziemię;
po utracie zaś raju dał mu za pokutę pracę i to ciężką a często
niewdzięczną. Bez pracy i najlepszy człowiek nie tylko zgnuśnieje,
ale psuć się poczyna; bo jak mówi Pismo św., a potwierdza
doświadczenie: «wielkiej złości nauczyło próżnowanie.» Dzieci nawet, nie
zdolne jeszcze do pracy, jeśli nie mają odpowiedniego zajęcia, albo
przynajmniej zabawy, z samych nudów uczą się złego i popadają
w najgorsze nieraz grzechy. Dlatego to w dzisiejszej przypowieści
gospodarz upomina: «Co tu stoicie cały dzień próżny?» Wglądnijże każdy
w sumienie swoje, czy i do ciebie nie stosuje się to pytanie: Czemuż
całemi dniami, albo przynajmniej godzinami stoisz lub wałęsasz się
próżnujący? Bywają też tacy, co to niby pracują, a jednak w samej rzeczy
próżnują, bo leniwie robią, albo przy robocie marudzą, albo obierają
sobie robotę, którą lubią, albo która im pochlebia, ale z której ani dla
nich, ani dla nikogo nie ma pożytku.

\(7\) Widocznie już za czasów P. Jezusowych bywali robotnicy
niesprawiedliwi. Zgodzili się byli przecież dobrowolnie za płacą
uczciwą, którą im też rzetelnie wypłacono; ale spostrzegłszy się,
że inni, co krócej od nich pracowali, taką samą otrzymali zapłatę,
roszczą sobie prawo, że powinni dostać więcej, niż się byli zgodzili.
I zamiast powiedzieć sobie: dobry to pan, że i tym, którzy ani pół dnia
nie pracowali, za cały dzień płaci, – szemrzą przeciw gospodarzowi
i zuchwale mu przyganiają, mówiąc: «ci ostatni jedną godzinę robili,
a uczyniłeś je równymi nam, którzyśmy nieśli ciężar dnia
i upalenia.» Wierutna to zazdrość z nich przemawia, a nie poczucie
sprawiedliwości i słuszności. W naszych czasach nie brak nie tylko
pomiędzy robotnikami, ale i gdzie indziej takich, którzy wiecznie i na
wszystko narzekają, a nigdy nie są zadowoleni. Zwykli się powoływać
na równość, ale tylko wtedy, kiedy widzą, że innym lepiej się niż im
dzieje. Wtenczas wołają w niebogłosy, że krzywdę im wyrządzają, bo
powinna być równość. Ale jeśli mają trochę więcej zdolności, wprawy lub
innych talentów od Boga sobie danych, wtedy tak samo jak ci robotnicy
w dzisiejszej ewangelii, choć im umówioną zapłatę dają, o równości
wiedzieć nie chcą; narzekają, że krzywda im się dzieje, i że nie ma
sprawiedliwości na świecie.

«Źródło: ks. H. Jackowski SI, Ewangelje niedzielne i świąteczne z objaśnieniami»

■


## Niedziela Sześćdziesiątnicy   
*Stacja u Św. Pawła za Murami*   
*2 klasy*   
*Szaty fioletowe*   
Bóg nieustannie sieje ziarno swej prawdy i łaski. Niestety często zasiew się marnuje. Zbliżamy się do Wielkiego Postu, w czasie którego Pan Bóg ze specjalną hojnością będzie rzucał przez swoich kapłanów ziarno swojego słowa i łaski. Dlatego dzisiaj duchowo przenosimy się do bazyliki Św. Pawła i przez jego wstawiennictwo prosimy, aby zasiew Boży w naszej duszy owocował, podobnie jak owocował w duszy Apostoła Narodów.   


### Introit  
*Ps 43:23-26*   
Ocknij się: dlaczego śpisz, Panie? Przebudź się! Nie odrzucaj na zawsze. Dlaczego Twe oblicze ukrywasz? Zapominasz o nędzy i ucisku naszym? Przylgnęliśmy łonem do ziemi. Na pomoc nam powstań o Panie i wyzwól nas.   
*Ps 43:2*   
Boże, słyszeliśmy na własne uszy, ojcowie nasi nam opowiedzieli.   
Chwała Ojcu.   
Ocknij się: dlaczego śpisz, Panie? Przebudź się! Nie odrzucaj na zawsze. Dlaczego Twe oblicze ukrywasz? Zapominasz o nędzy i ucisku naszym? Przylgnęliśmy łonem do ziemi. Na pomoc nam powstań o Panie i wyzwól nas.[^400]   


### Kolekta  
Boże, Ty widzisz, że nie polegamy na własnych uczynkach; spraw miłościwie, aby opieka Nauczyciela Narodów broniła nas od wszelkich przeciwności.   
Przez Pana.[^401]   


### Lekcja  
Czytanie z Listu świętego Pawła Apostoła do Koryntian.   
*2 Kor 11:19-33; 12:1-9*   
*Broniąc się przeciw zarzutom św. Paweł opisuje swe życie oddane służbie Ewangelii. Mimo przywilejów Bożych, pozostał on ułomnym człowiekiem, podległym pokusom i potrzebującym Bożej pomocy. W jego słabości okazała się moc łaski.*   
Bracia: Radzi znosicie szalonych, będąc sami rozumnymi. Bo znosicie, gdy ktoś was w niewolę podbija, gdy kto was objada, gdy wyzyskuje, gdy się wynosi, gdy was kto po twarzy bije. Na moją niekorzyść to mówię, jakbyśmy w tym słabi byli. Z czego jednak kto śmie się chlubić (mówię jak szalony), odważam się i ja. Hebrajczykami są, i ja. Potomstwem Abrahama są, i ja. Sługami Chrystusowymi są (jako niespełna rozumu mówię), daleko więcej ja.   
W trudach bez liczby, w więzieniach zbyt często, w chłostach ponad miarę, w niebezpieczeństwach śmierci częstokroć. Od żydów otrzymałem pięć razy po czterdzieści plag bez jednej. Trzykrotnie byłem smagany rózgami, raz byłem kamienowany, trzy razy przeżyłem rozbicie się okrętu, dniem i nocą byłem na głębi morskiej.   
W podróżach częstych, w niebezpieczeństwach na rzekach, w niebezpieczeństwach od rozbójników, w niebezpieczeństwach od własnego narodu, niebezpieczeństwach od pogan, w niebezpieczeństwach w mieście, w niebezpieczeństwach na pustyni, w niebezpieczeństwach na morzu, w niebezpieczeństwach wśród fałszywych braci. W pracy i mozole, w częstym niespaniu, w głodzie i pragnieniu, w postach częstych, w zimnie i nagości. Oprócz tego, co jest ponadto, jak codzienne naleganie na mnie i staranie o wszystkie kościoły. Któż niedomaga, żebym ja nie czuł się słabym? Któż się gorszy, żebym ja nie płonął?   
Jeśli można się chlubić, to ze słabości mojej chlubić się będę. Bóg i ojciec Pana naszego Jezusa Chrystusa, który błogosławiony jest na wieki, wie, że nie kłamię. W Damaszku namiestnik króla Aretasa strzegł miasta Damasceńczyków, aby mię pojmać. Ale przez okno w murze w koszu zostałem spuszczony i tak uszedłem z rąk jego.   
Jeśli chełpić się wypada (choć nie jest to rzecz pożyteczna), przejdę do widzeń i objawień Pańskich. Znam człowieka w Chrystusie, który przed czternatu laty (czy w ciele nie wiem, czy poza ciałem, nie wiem: Bogu to wiadome) zachwycony był aż do trzeciego nieba. I wiem, że ten człowiek (czy w ciele, czy poza ciałem, nie wiem: Bóg to wie) zachwycony był do raju i posłyszał tajemnicze słowa, których człowiekowi mówić się nie godzi. Z takiego chlubić się będę, z siebie natomiast chlubić się nie będę, chyba tylko ze słabości moich. Gdybym nawet zechciał się chlubić, nie byłbym bezrozumnym, bo mówiłbym prawdę. Ale wstrzymuję się, aby snadź nie rozumiał kto o mnie więcej ponad to, co we mnie widzi albo co ode mnie słyszy.   
Abym się zaś dla wielkości objawień nie wynosił, dany mi jest bodziec ciała mego, anioł szatana, żeby mnie policzkował. Dlatego trzykrotnie prosiłem Pana, aby ode mnie odstąpił, ale mi rzekł: Dosyć masz łaski mojej, bo moc w słabości się doskonali. Rad tedy chlubić się będę ze słabości moich, aby moc Chrystusowa zamieszkała we mnie.[^402]   


### Graduał  
*Ps 82:19; 82:14*   
Niech poznają Ciebie poganie i wiedzą, Pan Twoje imię, żeś sam jeden wzniesiony nad całą ziemię.   
V. O Boże mój, uczyń ich podobnymi do liści przez wicher porwanych, do plew gnanych wiatrem.   
*Ps 59:4; 59:6*   
Wstrząsnąłeś ziemię, o Panie, i rozwarłeś ją.   
V. Ulecz jej rozdarcie, bo się chwieje.   
V. By uciekali przed łukiem, aby wyszli na wolność, których Ty miłujesz.[^403]   


### Ewangelia  
Ciąg dalszy ☩ Ewangelii świętej według Łukasza.   
*Łk 8:4-15*   
Onego czasu: Gdy zgromadziła się rzesza wielka i z miast zdążali do Niego, mówił w przypowieści: «Wyszedł siewca rozsiewać ziarna swoje. A gdy siał, jedno padło przy drodze. I zdeptane jest, a ptaki niebieskie wydziobały je. A drugie padło na grunt skalisty, a wzszedłszy uschło, gdyż nie miało wilgoci. A inne padło między ciernie, a ciernie wzrosły wespół z nim i przygłuszyły je. A inne jeszcze padło na ziemię, na rodzajną i gdy wzrosło, wydało plon stokrotny». To mówiąc wołał: «Kto ma uszy ku słuchaniu, niechaj słucha».   
Pytali go tedy uczniowie Jego, co by to była za przypowieść. A On im rzekł: «Wam dane jest poznać tajemnicę Królestwa Bożego, innym zaś przez przypowieści, aby „patrzyli, a nie ujrzeli i usłyszeli, a nie zrozumieli”. Taką jest przypowieść: Ziarnem jest słowo Boże. Przy drodze są ci słuchacze, do których potem przychodzi szatan i porywa słowo z serca ich, aby uwierzywszy nie byli snadź zbawieni. A na gruncie skalistym są ci, którzy posłyszawszy z radością przyjmują słowo. Ale ci korzenia nie mają, wierzą do czasu, a w chwili próby ustępują. To znowu, które padło między ciernie, oznacza tych, którzy posłyszeli, ale odchodząc, przez troski, bogactwa i rozkosze życia są przygłuszeni i nie przynoszą owocu. Które jednak upadło na ziemię dobrą, oznacza tych, którzy w dobrym i szczerym sercu zachowują słowo i owoc przynoszą w wytrwałości».[^404]   


### Antyfona na Ofiarowanie  
*Ps 16:5; 16:6-7*   
Umocnij moje kroki na Twych ścieżkach, aby nie zachwiały się wcale me stopy; nakłoń ku mnie Twe ucho, usłysz słowa moje; okaż przedziwne miłosierdzie Twoje, Ty, co wybawiasz ufających Tobie, o Panie.[^405]   


### Sekreta  
Panie, niech ofiara Tobie złożona zawsze darzy nas życiem i umacnia.   
Przez Pana.[^406]   


### Prefacja  
*Prefacja o Trójcy Przenajświętszej*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Ty z jednorodzonym Synem Twoim i Duchem Świętym jednym jesteś Bogiem, jednym jesteś Panem, nie w jedności jednej osoby, lecz w jednej istocie Trójcy. W co bowiem z objawienia Twego wierzymy o Twej chwale, to samo utrzymujemy bez żadnej różnicy o Twoim Synu i o Duchu Świętym. Tak iż wyznając prawdziwe i wiekuiste Bóstwo wielbimy odrębność Osób, jedność w istocie i równość w majestacie.   
Majestat ten chwalą Aniołowie i Archaniołowie, Cherubini i Serafini, którzy nie przestają wołać codziennie powtarzając jednym głosem:[^407]   


### Antyfona na Komunię  
*Ps 42:4*   
Przystąpię do ołtarza Bożego, do Boga, który radością napełnia młodość moją.[^408]   


### Pokomunia  
Pokornie prosimy Cię, wszechmogący Boże, spraw, aby ci, których posilasz Twoim Sakramentem, godnie Tobie służyli wedłg Twego upodobania.   
Przez Pana.[^409]   


### Objaśnienia Ewangelii  

\(1\) W dzisiejszej przypowieści wykłada P. Jezus niektóre przyczyny,
dlaczego słowo Boże nie zawsze jest równie skuteczne. Bo rzeczywiście
niepojęta to rzecz, że prawda Boża tak jawna, prosta i przekonywująca,
(o której Apostoł mówi, «że żywa jest mowa Boża, i skuteczna,
i przeraźliwsza niżeli wszelki miecz po obu stron ostry)», tak często
spotyka się z niedowiarstwem, a pomiędzy wierzącymi niknie czasem prawie
bez śladu i u najlepszych nawet najczęściej bardzo mało przynosi owoców.
A ważne to pytanie, kiedy P. Jezus woła: «Kto ma uszy ku słuchaniu,
niechaj słucha». Przypowieść zaś objaśnił P. Jezus sam. I dlatego
rozważymy tu tylko Jego objaśnienie.

\(2\) Uderzającem jest co mówi P. Jezus o tych, którzy widząc nie widzą,
a słysząc nie rozumieją. Mają wprawdzie sposobność słuchania słowa
Bożego, nieraz go też rzeczywiście słuchają, ale i najoczywistszych
prawd nie uznają, i najprostszych prawd nie rozumieją; zostają
niewierzącymi. Namnożyło się w czasach naszych tych nieszczęśliwych
niedowiarków, a co smutniejsza, ledwie ich garstka ubolewa nas własnem
niedowiarstwem i kryje się z niem; większość zaś chełpi się swoją
ślepotą i natrząsa z wiary i wierzących, jakby w tem był jakiś wielki
rozum i postęp. Któż tedy słyszał, żeby żebrak chełpił się z niedostatku
swego, a nie pragnął zarobku, albo żeby głuchy i ślepy przechwalał się
z swego kalectwa, a innym je jako szczyt szczęścia zalecał. Nie mogą oni
zaprzeczyć, że ziemia i świat cały nie mógł powstać sam z siebie, jakby
od niechcenia albo od przypadku. Nie mogą zaprzeczyć, że P. Bóg stworzył
wszystko. Więc kiedy P. Bóg stworzył, toć oczywiście był. Gdzież tedy
się podział i kiedy być przestał? Zaprawdę słusznie mówi Pismo św.:
«Rzekł głupi w sercu swojem: niemasz Boga». O takich to niedowiarkach
powiada Piotr św. Apostoł, że «bluźniąc to czego nie wiedzą, w skażeniu
swojem zginą.» Nie słuchajże takich i nie wdawaj się z nimi, żebyś nie
stał się spółwinnym ich bluźnierstw i abyś czasem nie doświadczył
na sobie, że «z jakim kto przestaje, takim się też staje».

\(3\) Między wierzącymi, naucza P. Jezus, są jedni którzy słuchają,
«potem przychodzi diabeł i wybiera słowo z serca ich, aby uwierzywszy,
nie byli zbawieni». Są to ci, którzy słowa Bożego od czasu do czasu
słuchają, i jako takie rozumieją, wierzą w zasadzie we wszystko, co Bóg
objawił i przez Kościół św. do wierzenia podaje, ale nie znać tego
po nich, bo wszystko od razu zapominają, jakby nigdy nie byli słyszeli.
Do ich rzędu należą nie tylko ci, którzy nigdy nie wiedzą, co ksiądz
na kazaniu powiedział, choć go słuchali, ale przede wszystkiem jeszcze
ci, co w życiu i postępowaniu swojem nie pamiętają o zasadach i prawdach
chrześcijańskich, lecz całkiem innemi zasadami się powodują. Więc
np. przy kupnie, sprzedaży i wszelkich interesach, nie lepsi od żydów
lub pogan i zapominają o obowiązku rzetelności, a uganiają się jedynie
za jak największym zyskiem, doznawszy niepowodzenia zapominają
o potrzebie cierpliwości i obowiązku odpuszczania swoim winowajcom,
a dbają tylko o swój honor, lub o rzekomą krzywdę w pokusach
do nieczystości, pijaństwa itp. zapominają o przykazaniu Bożem, o sądzie
i piekle, o Bogu wszystko wiedzącym, a idą za rozkoszą i przyjemnością
swoją. Tacy mają dobrą pamięć na wszystko, zajmują się tysiącznemi
rzeczami, na rzeczy Boże jednak, a zwłaszcza na rzeczy ostateczne,
pamięci nie mają i najważniejsza ze wszystkich, sprawa zbawienia
własnego, idzie w zapomnienie i nic ich nie zajmuje. Czy jest jaki
sposób na to? Jest. Pismo św. bardzo wyraźnie o nim mówi, napominając:
«We wszystkich sprawach twoich pamiętaj ostatnie rzeczy twoje, a na
wieki nie zgrzeszysz.» Doświadczenie uczy, że co sobie kto przypomina,
nie łatwo zapomni. Przypominajże sobie często, że umrzesz i nic z rzeczy
ziemskich ze sobą nie weźmiesz, a nawet nie wiesz, czyje będzie to, coś
zebrał; przypomnijże sobie, że choć ludzie nie widzą, albo ukarać nie
potrafią, P. Bóg przecież wszystko widzi i wszystko bardzo ściśle
osądzi; przypominaj sobie, że wszelka rozkosz przemija, ale piekło trwa
na wieki, przemija też wszelka ciężkość ziemska i trud niniejszy,
ale nagroda za to w niebie jest wieczna.

\(4\) Inni «gdy usłyszą, z weselem przyjmują słowo: a ci korzenia nie
mają, którzy do czasu wierzą, a czasu pokuty odstępują». Takimi bywają
ludzie skądinąd wcale pobożni i do dobrego chętni, ale mający tę głównie
wadę, że są lekkomyślni i płytcy. Chętni bywają do dobrego,
z przyjemnością słuchają nauk, kruszą się przy spowiedzi, z łatwością
zapisują się do różnych bractw, gotowi robić różne śluby, pragną wstąpić
nawet do zakonu. Ale cóż z tego wszystkiego? W górach bywa grunt
opoczysty, na wierzchu odrobina tylko ziemi urodzajnej, a spodem
wszędzie napotkasz na opokę; choć tam góral posieje trochę owsa, zejdzie
ona pięknie, ale lada posucha wypali, lada nawałnica z korzeniem wyrwie
posiew i nieraz nie można zebrać ani tyle, ile wysiano. Jeżeli należysz
może do rzędu tych ludzi wrażliwych, do dobrego pochopnych,
ale niewytrwałych, o których możnaby powiedzieć, że «zerwał się jak
lew, a zginął jak mucha», jakiegoż na tę chwiejność twoją chwycisz się
lekarstwa? Czytałem, że w Tyrolu (górzysty to a zarazem bardzo katolicki
kraj), mądrze sobie tamtejsi górale radzą, zasłoniwszy grunt swój
od spływającej po deszczu wody murem ze skał, kruszą i miażdżą na proch
kawałki opoki, a potem w koszach na plecach z doliny przynoszą ziemię
urodzajną i tak zagon po zagonie uprawiają, tak iż drzewa owocowe dobry
im przynoszą plon. Podobnież i tobie potrzeba poczynać sobie z sercem
opoczystem, a raczej płytkiem i lekkomyślnem. Krusz je i zmiażdżyć
usiłuj na proch, przez święte umartwienie; ćwicz się w częstem
odmawianiu sobie tego, co lubisz, a zmuszaniu się do tego, czego nie
lubisz; w ten sposób nabierzesz powoli coraz większej stanowczości
i hartu woli. Zarazem pilnie rozmyślaj prawdy Boże, a przyczynisz sobie,
niby ziemi urodzajnej, świętych pobudek i zapału do wytrwania w dobrem.

\(6\) «A które padło między ciernie,» naucza dalej P. Jezus, «są ci,
którzy usłyszeli, a od troskania i bogactw, i rozkoszy żywota
odszedłszy, bywają zaduszeni i nie przynoszą owocu.» Trzy są rzeczy,
które w sercach zagłuszają, na kształt kłujących cierni i głogów, owoce
z wiary wyrastające. 1) «Troskanie się» częste albo nawet ustawiczne
o to, co będziemy jeść i pić i w co się przyodziewać, gryzienie się
każdem zajściem przykrem, martwienie się o przyszłość i naszą i naszych
umiłowanych. Wszystko to prawdziwe ciernie, które serce ranią
i rozdzierają; pożytku z nich niema, bo tem, że się troszczysz, gryziesz
i martwisz, biedzie swojej nie zaradzisz, ale tak sobie czas i głowę
zaprzątasz, że ci ich już nie wystarcza na należyte staranie o zbawienie
wieczne. Miej tedy rozum i raz już popraw się z tego. 2) «Bogactwa;»
ludzie powiadają, że bogactwo to rzecz przyjemna i wygodna; P. Jezus
przeciwnie, nazywa je cierniem zagłuszającym słowo Boże; bo rzeczywiście
im więcej bogactwa, tem więcej kłopotów, a nieraz też tem więcej
chciwości, a tem mniej czasu i ochoty dla P. Boga. Chcesz temu zaradzić,
nie baw się w pana, ale stań się włodarzem u P. Boga, tzn. zarządzaj
bogactwem jako rzeczą nie twoją, ale do wiernych rąk oddaną, a w miarę
możności hojne dawaj jałmużny na ubogich i na sprawy publiczne. 3)
«Rozkosze żywota» udaremniają działanie słowa Bożego u tych, co radziby
ciągle tylko się bawić, używać i jak ptaki lub motyle, swobodnie
i swawolnie bujać, gdzie i kiedy im się zachciewa. Na to niema innego
sposobu, jeno wziąć się do pracy twardej i sumiennej, bo «człowiek
do pracy, a ptak do latania się rodzi.»

\(7\) Kto wierzy, a umie się uchronić od tych wad wyżej wymienionych,
ten staje się dobrym i podatnym pod nasienie słowa Bożego gruntem,
i chociaż nie od razu, to przynajmniej z czasem, «w cierpliwości» jak
mówi P. Jezus, przynosi owoc, jeden «trzydziesty, inny sześćdziesiąty,
inny nawet stokrotny.» Trzydziesty owoc przynoszą ci, co są tak
usposobieni, że i za skarby wszystkiego świata, choćby przyszło głowę
położyć pod topór, za nic w świecie nie chcą się odważyć na żaden grzech
śmiertelny; sześćdziesiąty owoc przynoszą, którzy mają równie wielki
wstręt do każdego grzechu powszechnego, jak i do śmiertelnego, – wolą
zatem zginąć, niż dopuścić się np. kłamstwa rozmyślnego. Stokrotny
wreszcie owoc wydają obierający miłość P. Jezusa ubogiego
i ukrzyżowanego oprócz wstrętu do każdego grzechu, raczej ubóstwo
i cierpienie, w którem P. Jezus się kocha, niż miłość życia, wygód
i wczasu. Rozważ to wszystko, a nie będziesz się dziwił, że mało jest
wybranych, a sam usiłuj wnijść ciasną bramą i stromą drogą do królestwa
niebieskiego.

«Źródło: ks. H. Jackowski SI, Ewangelje niedzielne i świąteczne z objaśnieniami»

■


## Niedziela Pięćdziesiątnicy   
*Stacja u Św. Piotra*   
*2 klasy*   
*Szaty fioletowe*   
Szczytowym punktem Przedpościa jest Niedziela Pięćdziesiątnicy. Z ust Zbawiciela słyszymy zapowiedź Jego męki i zmartwychwstania. Lekcja przypomina nam motyw ofiary Chrystusa. Jest nim głęboka miłość ku Ojcu niebieskiemu i ku ludziom, miłość prawdziwa, która «nie szuka swego i wszystko znosi». Nasza miłość jest bardzo niedoskonała, ponieważ niedoskonale poznajemy Boga wskutek ograniczenia naszej natury i zaślepienia spowodowanego przez grzech. Dlatego razem ze ślepym z Jerycha błagamy o łaskę przejrzenia. Prośba o światło nadprzyrodzone winna nam towarzyszyć przez cały Wielki Post.   
W dzisiejszą niedzielę obchodzą swoje święto niewidomi. Cierpienia wynikające ze swego kalectwa ofiarują Bogu dla uproszenia światła niewidomym duchowo. Widzący niech upraszają w tym dniu dla niewidomych siły potrzebne do dźwigania ciężkiego krzyża.   


### Introit  
*Ps 30:3-4*   
Bądź mi, Boże, obrońcą, bądź zamkiem warownym, abyś mnie ocalił; boś Ty jest skałą mą i twierdzą, wywiedziesz mnie i pokierujesz dla imienia Twego.   
*Ps 30:2*   
Do Ciebie, Panie, się uciekam, niech się nie zawstydzę na wieki; uwolnij mnie w sprawiedliwości Twojej.   
Chwała Ojcu.   
Bądź mi, Boże, obrońcą, bądź zamkiem warownym, abyś mnie ocalił; boś Ty jest skałą mą i twierdzą, wywiedziesz mnie i pokierujesz dla imienia Twego.[^410]   


### Kolekta  
Wysłuchaj łaskawie, prosimy Cię, Panie, modlitwy nasze, wyzwól nas z więzów grzechowych i zachowaj od wszelkiej przeciwności.   
Przez Pana.[^411]   


### Lekcja  
Czytanie z Listu świętego Pawła Apostoła do Koryntian.   
*1 Kor 13:1-13*   
*Hymn św. Pawła o miłości to jedna z najpiękniejszych kart Nowego Testamentu. Wartość naszego życia nadprzyrodzonego i siła jego promieniowania nie zależy od wielkości naszych czynów, lecz od natężenia miłości, która je ożywia. Ta cnota upodabnia nas do Boga i pozwala oglądać Go twarzą w twarz.*   
Bracia: Gdybym mówił językami ludzi i Aniołów, a miłości bym nie miał, byłbym jako miedź brzęcząca, albo cymbał brzmiący. I gdybym miał dar proroctwa, znał wszystkie tajemnice i posiadł wszelką wiedzę, a wiarę miałbym taką, iżbym przenosił góry, a miłości bym nie miał, niczym nie jestem. I gdybym na żywienie ubogich rozdał wszystką majętność swoją, a ciało swoje wydał na spalenie, a miłości bym nie miał, nic mi nie pomoże.   
Miłość cierpliwa jest, łaskawa jest. Miłość nie zazdrości, nie działa obłudnie, nie nadyma się, nie łaknie czci, nie szuka swego, nie wpada w gniew, nie pamięta urazy, nie cieszy się z niesprawiedliwości, ale współweseli się z prawdy. Wszystko znosi, wszystkiemu wierzy, we wszystkim pokłada nadzieję, wszystko wytrzyma.   
Miłość nigdy nie ustaje, chociaż proroctwa się skończą, choć zniknie dar języków, choć przeminie wiedza. Bo w części tylko poznajemy i w części prorokujemy. Ale gdy przyjdzie to, co jest doskonałe, ustanie to, co jest częściowe. Gdy byłem dziecięciem, mówiłem jako dziecię, rozumiałem jako dziecię, myślałem jako dziecię. Lecz gdym stał się mężem, wyzbyłem się tego co dziecięce.   
Teraz widzimy niejasno, przez zwierciadło, lecz później twarzą w twarz. Teraz poznaję po części, lecz później poznam, jakom i poznany jest. Teraz tedy pozostaje wiara, nadzieja i miłość: to troje, a z tych największa jest miłość.[^412]   


### Graduał  
*Ps 76:15; 76:16*   
Tyś jest Bogiem, który cuda działasz; potęgę Swoją ludom objawiłeś.   
V. Ramieniem Swoim zbawiłeś Twój lud, potomstwo Jakuba i Józefa.   
*Ps 99:1-2*   
Z radością wykrzykujcie Bogu, wszystkie ziemie; służcie Panu z weselem!   
V. Wśród okrzyków radości stawajcie przed Jego obliczem: wiedzcie, że tylko Pan jest Bogiem.   
V. On sam nas stworzył, my Jego własnością, my lud Jego, owce Jego pastwiska.[^413]   


### Ewangelia  
Ciąg dalszy ☩ Ewangelii świętej według Łukasza.   
*Łk 18:31-43*   
Onego czasu: Jezus wziąwszy z sobą dwunastu, mówił do nich: «Oto idziemy do Jerozolimy i wypełni się wszystko, co napisane jest przez Proroków o Synu Człowieczym. Bedzie bowiem wydany poganom, będzie wyśmiany, ubiczowany i oplwany. A po ubiczowaniu zabiją Go i dnia trzeciego zmartwychwstanie». Lecz oni z tego nic nie zrozumieli i mowa ta była przed nimi zakryta, i nie pojmowali o czym mówiono.   
I stało się, gdy się przybliżał do Jerycha, że ślepiec pewien siedział przy drodze żebrząc. A usłyszawszy rzeszę przechodzącą, zapytał, co by to było. I powiedziano mu, że Jezus Nazareński przechodzi mimo. I zawołał mówiąc: «Jezusie, Synu Dawidów, zmiłuj się nade mną». A ci, którzy szli na przedzie, upominali go, aby milczał. On jednak bardziej jeszcze wołał: «Synu Dawidów, zmiłuj się nade mną». A Jezus zatrzymując się, rozkazał przywieść go do siebie. I gdy się przybliżył zapytał Go mówiąc: «Co chcesz, abym Ci uczynił?» A on rzekł: «Panie, abym przejrzał». I rzekł mu Jezus: «Przejrzyj, wiara twoja uzdrowiła cię». I natychmiast przejrzał, i szedł za Nim, wielbiąc Boga. A cały lud, widząc to, oddał chwałę Bogu.[^414]   


### Antyfona na Ofiarowanie  
*Ps 118:12-13*   
Błogosławiony jesteś, Panie, naucz mnie ustaw Twoich. Wargami moimi opowiadam wszystkie wyroki ust Twoich.[^415]   


### Sekreta  
Prosimy Cię, Panie, niech ta hostia oczyści nas z grzechów i uświęci dusze i ciała sług Twoich do sprawowania ofiary.   
Przez Pana.[^416]   


### Prefacja  
*Prefacja o Trójcy Przenajświętszej*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Ty z jednorodzonym Synem Twoim i Duchem Świętym jednym jesteś Bogiem, jednym jesteś Panem, nie w jedności jednej osoby, lecz w jednej istocie Trójcy. W co bowiem z objawienia Twego wierzymy o Twej chwale, to samo utrzymujemy bez żadnej różnicy o Twoim Synu i o Duchu Świętym. Tak iż wyznając prawdziwe i wiekuiste Bóstwo wielbimy odrębność Osób, jedność w istocie i równość w majestacie.   
Majestat ten chwalą Aniołowie i Archaniołowie, Cherubini i Serafini, którzy nie przestają wołać codziennie powtarzając jednym głosem:[^417]   


### Antyfona na Komunię  
*Ps 77:29-30*   
Jedli i nasycili się bardzo, i pożądanie ich Pan zaspokoił: nie zawiedli się w swych pragnieniach.[^418]   


### Pokomunia  
Prosimy Cię, wszechmogący Boże, aby pokarm niebieski, któryśmy przyjęli, chronił nas od wszelkich przeciwności.   
Przez Pana.[^419]   


### Objaśnienia Ewangelii  

\(1\) «W on czas» tj. onego dnia, którego P. Jezus nad brzegiem morza
nauczał rzesze, tak na Niego następujące, że zmuszony był wstąpić
na łódź Piotrową i z niej swobodniej już mówić o królestwie Bożem, aż
do samego wieczora. Pod noc rozpuścił wreszcie P. Jezus rzesze, a sam
z uczniami postanowił nocą przeprawić się na przeciwny brzeg, do krainy
Gerazeńczyków. Sporo jednak ludzi, niechcących się z Nim tak prędko
rozstać, na innych łodziach za Nim podążyło. P. Jezus strudzony
całodzienną pracą, zasnął w łodzi; był prawdziwym człowiekiem,
we wszystkiem, krom grzechu, do nas podobnym; jak każdy z nas po pracy
czuje zmęczenie i potrzebuje snu, tak samo P. Jezus doznawał zmęczenia,
pragnienia, głodu i innych dolegliwości nam ludziom właściwych
i zaspokajał je w umiarkowany i przykładny sposób. I wielka dla nas
pociecha, że P. Jezus, doświadczywszy ich na sobie, tem łaskawszym i że
tak powiem wyrozumialszym jest na wielorakie potrzeby i niedostatki
ludzkie. Jest to zarazem wielką dla nas zachętą do cierpliwości w tych
rozlicznych naszych dolegliwościach, że P. Jezus, a więc Bóg i Pan nasz,
tyleż a nawet i więcej znosił dla miłości naszej.

\(2\) «A oto wreszcie wielkie stało się na morzu, tak iż się łódka
wałami okrywała, a On spał.» Zasnął P. Jezus, o ile jest człowiekiem,
ale nie zasypia nigdy o ile jest Bogiem, jako mówi w Pieśni
nad Pieśniami: «Ja śpię, a serce me czuje.» On wie o tej nawalności,
owszem On sam ją dopuścił. Nie budzi Go szum wiatru, ani ryk bałwanów,
miotających łódką i usiłujących pochłonąć ją. Nieraz i my przechodzimy
różne burze i nawalności. Tak w czasach naszych od wielu już lat trwa
burza przeciw Kościołowi i świętej wierze naszej; i w niejednem też
sercu wobec niebezpieczeństwa, z zewnątrz i wewnątrz grożącego, powstaje
lęk i małoduszne zwątpienie. Płonne obawy; «jeśli Bóg z nami, kto
przeciw nam» przemoże? Czy to Kościół Boży, czy człowiek pojedynczy, –
byle nie opuszczał Boga, prawdą na wieki zostaje, co mówi Psalm: «Bóg
pośrodku niego, nie będzie poruszon: ratuje go Bóg.»

\(3\) Wielka i straszna musiała być ona burza, skoro Apostołowie, rybacy
zawodowi i z morzem oswojeni, w trwodze swojej przerywają P. Jezusowi
spoczynek i obudziwszy Go wołają: «Panie, zachowaj nas, giniemy». Tyle
razy byli naocznymi świadkami, jak ludzie całkiem obcy przychodzili
z swojemi potrzebami i troskami do P. Jezusa i każdy znajdował pomoc
i ratunek od wszechmocnej łaskawości Jego. A tutaj im, uczniom Jego,
którzy tyle zawsze odbierali dowodów serdecznej miłości, zagraża
niechybna śmierć w rozszalałej burzy; więc czemużby oni nie mieli szukać
i znaleźć u Niego pomocy. Ale nie widzieli jeszcze, żeby P. Jezus śpiący
był kogo uzdrowił lub z martwych wskrzesił; więc na chwilę zawahali się,
w nadziei, że P. Jezus sam się przebudzi; ale kiedy morze już łódź im
zalewa i coraz widoczniejsze grozi im niebezpieczeństwo, budzą
P. Jezusa. Nie doznali zawodu w ufności swojej: bo nikt jej nie doznaje.
W bibliotece «Posłańca Serca Jezusowego» czyli tzw. Intencyj
miesięcznych, przechowują listy dziękczynne za różne łaski od Najsł.
Serca Jezusowego odebrane. Poczęto je zbierać przed dwudziestu laty
i uzbierało się tego kilkadziesiąt grubych tomów, a liczba podziękowań
przeszła już 100 000. Masz tam z ostatnich czasów list jakiegoś księdza,
którego w powrotnej drodze od chorego zaskoczyła bardzo gwałtowna burza,
z gęstemi piorunami. Konie się płoszyły, a droga była górska, więc było
się czego obawiać. Pomodlił się ksiądz do Najsł. Serca i nabrawszy
ufności, najbliższe i najczarniejsze chmury przeżegnał znakiem krzyża
świętego; i od razu chmury się rozsunęły i poszły stronami, a razem
z niemi poczęły i grzmoty się oddalać. Podobnież w innej okolicy zerwała
się ciężka gradowa nawałnica; w jednym domu, dość zamożnym, uciekli się
wszyscy do N. Serca P. Jezusa o pomoc; wszędzie w sąsiedztwie znaczne,
niestety, były szkody, na polach do tego domu należących, nic się złego
nie stało. A ileż to listów z podziękowaniami za wyratowanie z chorób
uciążliwych albo i śmiertelnych, za niespodzianą pomoc, w ostatniej bez
wyjścia nędzy, za wybawienie z ciężkich trosk i kłopotów,
za przywrócenie zgody pomiędzy zwaśnionymi i za wiele, wiele jeszcze
innych łask. Czyż może twierdzę, że tyle tylko cudów, ile wysłano tych
listów? Nie! Wcale nie! To tylko mówię, że ręka Boża po dziś dzień nie
jest ukrócona, że Serce Jezusowe nie przestało i za dni naszych być
równie litościwem i łaskawem, jak było w on czas, kiedy P. Jezus
w widomej postaci przebywał na ziemi. Serce Jezusowe niejednemu zdaje
się być uśpione, ale Ono żyje i czuwa i współczuje z nami w Przenajśw.
Sakramencie, przechowywanym w kościołach naszych. Nie potrzebujesz Go
budzić; potrzeba tylko, żebyś samego siebie zbudził z oziębłości
twojej i z gorszego od oziębłości, twardego snu w grzechach twoich,
a przekonasz się z korzyścią twoją doczesną i wieczną, że P. Jezus jest
nieskończenie mocny, niepojęcie dobry.

\(4\) «I rzekł im Jezus: Czemu bojaźliwi jesteście małej wiary?» Nie
wymawia p. Jezus Apostołom swoim niedowiarstwa i braku ufności, boć
wołając: «Panie zachowaj nas giniemy,» najlepszy dali dowód, że wierzą
i ufają P. Jezusowi, ale łaje ich za to, iż mało jeszcze mają wiary
i ufności. Znakiem zaś, że mało w nich wiary i ufności, jest bojaźń;
gdyby doskonale wierzyli i ufali, to tem samem widzieliby, że kiedy oni
z P. Jezusem i P. Jezus z nimi, niepodobna aby ich miało spotkać
cokolwiek złego, bez woli Chrystusowej. Cokolwiek zaś przychodzi na nas
z woli Boga i Zbawiciela naszego, to chociażby było przykrem
i uciążliwem, wedle nauki wiary i ufności żadną miarą nie może być
z jakąkolwiek rzeczywistą szkodą naszą. Nieraz zdarzyć się może, że nie
rozumiemy dróg i zamiarów Bożych, które bynajmniej nie są drogami
i zamiarami ludzkimi, ale jeśli szczerze i doskonale wierzymy i ufamy
Bogu, który nie może nikogo omylić ani zawieść, to wiemy, że On mędrszy
jest od nas i lepiej nam życzy i lepiej wie, co służy ku prawdziwemu
dobru i zbawieniu naszemu, niż my sami. Ale to jest całe nasze
nieszczęście, że polegamy na naszych rozumowaniach i przypuszczeniach
raczej, niż na mądrej i dobrotliwej Opatrzności Bożej. Zechciej tylko
przypomnieć sobie ilekroć cię ogarniał lęk o twoją lub
twoich najbliższych przyszłość czy to doczesną, czy wieczną; czy powodem
tego nie była mała wiara i ufność twoja, czyli że więcej polegałeś
na rachubach i przewidywaniach twoich, niż na Bogu i Opatrzności Jego,
która «dosięga od końca do końca mocnie i rozrządza wszystko
wdzięcznie.» Krzyże i krzyżyki w tem życiu być muszą; potrzeba abyś dla
zbawienia twego przychodził przez ogień i wodę i był doświadczon
we wszystkiem; ale we wszystkiem tem zbyteczna jest gryźć się i martwić;
wierz Bogu i całem sercem zaufaj Mu, a niczego lękać się nie będziesz.
Niech hasłem twojem będzie modlitwa Psalmisty, kilkakroć powtórzona
w Piśmie św.: «W Tobiem, Panie, nadzieję miał, niech nie będę
zawstydzony na wieki.»

\(5\) «Tedy wstawszy, rozkazał wiatrom i morzu i stało się uciszenie
wielkie.» W jednej chwili uspokoiła się burza, a zarazem znikły bałwany
i wygładziła się powierzchnia morza. Nie tak się dzieje sposobem
przyrodzonym, bo wicher gwałtowny nie od razu ustaje na morzu, a po
wichrze nigdy morze natychmiast się nie uspokaja, ale wzburzone, długo
jeszcze faluje, zanim się wygładzi. To też «ludzie się dziwowali»
i poczęli się zastanawiać i mówić: «Jakiż jest Ten, że Mu i wiatry
i morze są posłuszne?» Aż poznali, że to Bóg i Pan wszego stworzenia. Ty
dawno wierzysz i jesteś przekonany, że P. Jezus jest Bogiem wszechmocnym
i Panem twoim; a czyż Mu bywasz posłuszny, czy i jak spełniasz wolę
i przykazania Jego?

«Źródło: ks. H. Jackowski SI, Ewangelje niedzielne i świąteczne z objaśnieniami»

■
