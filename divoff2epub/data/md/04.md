
# Okres po Objawieniu


   
Gdy Jednorodzony Syn Twój objawił się w naszej śmiertelnej naturze, udzielił nam na nowo światła naszej nieśmiertelności.   
   
Przy Narodzeniu Chrystusa Pana głosy Aniołów i światło gwiazdy ogłosiły Jego Boską godność, później głos Ojca niebieskiego objawił Go zgromadzonym nad brzegami Jordanu. Wreszcie cuda Chrystusowe wielokrotnie objawiały Jego posłannictwo i Boską moc. W niedziele po Objawieniu Kościół przypomina nam te zdarzenia z Ewangelii, w których Chrystus objawiał swą moc. Kolejno widzimy Chrystusa jako lekarza, władcę przyrody, sędziego i twórcę Kościoła – Królestwa Niebieskiego.   
Okres po Objawieniu zaczyna się 14 stycznia i trwa do niedzieli Siedemdziesiątnicy. Data tej niedzieli zależy od ruchomego święta Zmartwychwstania Pańskiego i przypada między 18 stycznia a 22 lutego. Jeżeli Siedemdziesiątnica przypada wcześnie, czytania i modlitwy niedziel po Objawieniu, które odpadły w danym roku, przenosi się na koniec okresu po Zesłaniu Ducha Świętego   


### Czytanie Pisma Świętego  
W okresie po Objawieniu czyta się listy św. Pawła.   


### Przepisy obrzędowe  
1. Niedziele po Objawieniu są 2 klasy.   
2. W dni wolne od świąt odprawia się Mszę z ostatniej niedzieli bez Gloria i bez Credo, z prefacją zwykłą.   
3. W soboty wolne od świąt odprawia się Mszę «O Matce Bożej w soboty».   
■


## 2 Niedziela po Objawieniu   
*2 klasy*   
*Szaty zielone*   
Przemieniając wodę w wino Chrystus «objawił chwałę swoją i uwierzyli weń uczniowie Jego». Przez posługę tych uczniów wiara w Jezusa rozszerzyła się na całą ziemię. Teksty dzisiejszej Mszy św. wzywają do uwielbienia Boga-Zbawcy.   
Przez udział w godach małżeńskich Pan Jezus podkreślił świętość tego związku, który jest symbolem związku istniejącego między Chrystusem i Jego Kościołem. Związek ten odnawia się i umacnia w każdej Mszy św.   


### Introit  
*Ps 65:4*   
Niechaj Cię wielbi cała ziemia i niechaj śpiewa Tobie; niech imię Twoje opiewa, o Najwyższy.   
*Ps 65:1-2*   
Z radością sławcie Boga wszystkie ziemie, opiewajcie chwałę Jego imienia; cześć Jemu świetną oddajcie.   
Chwała Ojcu.   
Niechaj Cię wielbi cała ziemia i niechaj śpiewa Tobie; niech imię Twoje opiewa, o Najwyższy.[^350]   


### Kolekta  
Wszechmogący, wieczny Boże, który rządzisz niebem i ziemią, wysłuchaj łaskawie próśb ludu Twojego i racz obdarzyć nasze czasy Twoim pokojem.   
Przez Pana.[^351]   


### Lekcja  
Czytanie z Listu świętego Pawła Apostoła do Rzymian.   
*Rz 12:6-16*   
Bracia: Mamy dary według użyczonej nam łaski różne: Bądź to proroctwo w zakresie wiary, bądź to wykonywanie urzędu, w nauce — dar nauczania, w upominaniu — dar strofowania. Kto rozdaje, niech to czyni w prostocie; kto jest zwierzchnikiem, niech się przejmie troską; kto pełni uczynki miłosierdzia, niech to czyni z weselem. Miłość wasza niech będzie bez obłudy. Znienawidźcie zło, a przylgnijcie do dobra. Miłością braterską nawzajem się miłując, w okazywaniu czci jedni drugich uprzedzając. W gorliwości — nie słabnący, duchem płomienni, Panu służący, radujący się w nadziei, w ucisku wytrwali, w modlitwie — gorliwi. Potrzeby świętych wspomagający, gościnności strzegący. Błogosławcie prześladujących was, błogosławcie, a nie przeklinajcie. Weselcie się z weselącymi, płaczcie z płaczącymi. Bądźcie między sobą jednomyślni, nie wynosząc się nad innych, ale się z pokornymi zgadzając.[^352]   


### Graduał  
*Ps 106:20-21*   
Posłał Pan swe słowo, aby ich uleczyć i od zagłady ich wyrwać. Niech dzięki czynią Panu za Jego miłosierdzie, za Jego cuda dla synów ludzkich. Alleluja, alleluja.   
*Ps 148:2*   
Chwalcie Pana wszyscy Jego aniołowie, chwalcie Go wszystkie Jego zastępy. Alleluja.[^353]   


### Ewangelia  
Ciąg dalszy ☩ Ewangelii świętej według Jana.   
*J 2:1-11*   
Onego czasu: odbywały się gody weselne w Kanie Galilejskiej i była tam Matka Jezusowa. Zaproszono też na gody Jezusa wraz z uczniami Jego. A gdy zabrakło wina, rzekła Matka Jezusa do Niego: «Wina nie mają». I rzekł Jej Jezus: «Zostaw to mnie, niewiasto, jeszcze nie nadeszła godzina moja». Mówi tedy Matka Jego do sług: «Uczyńcie cokolwiek wam powie». A było tam sześć stągwi kamiennych, ustawionych dla obrzędowych obmyć żydowskich, z których każda mogła pomieścić dwa lub trzy wiadra. Rzecze im Jezus: «Napełnijcie stągwie wodą». I napełnili je aż po brzegi. I rzekł do nich Jezus: «Zaczerpnijcie teraz i zanieście gospodarzowi wesela». I zanieśli. A gdy gospodarz skosztował wody, która stała się winem, a nie wiedział skąd by się wzięło (lecz słudzy, którzy czerpali wodę wiedzieli), przywołał gospodarz wesela oblubieńca i rzekł doń: «Każdy człowiek daje naprzód dobre wino, a kiedy się napiją, wtedy to, które jest gorsze, a ty zachowałeś dobre wino aż do tego czasu». Taki to początek cudów uczynił Jezus w Kanie Galilejskiej i okazał chwałę swoją, i uwierzyli weń uczniowie Jego.[^354]   


### Antyfona na Ofiarowanie  
*Ps 65:1-2; 65:16*   
Z radością sławcie Boga wszystkie ziemie, opiewajcie chwałę Jego imienia. Pójdźcie wszyscy, co się Boga boicie, słuchajcie mnie, a opowiem wam jak wielkie rzeczy uczynił Pan dla mej duszy, alleluja![^355]   


### Sekreta  
Poświęć, Panie, ofiarowane dary i oczyść nas ze zmazy naszych grzechów.   
Przez Pana.[^356]   


### Prefacja  
*Prefacja o Trójcy Przenajświętszej*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Ty z jednorodzonym Synem Twoim i Duchem Świętym jednym jesteś Bogiem, jednym jesteś Panem, nie w jedności jednej osoby, lecz w jednej istocie Trójcy. W co bowiem z objawienia Twego wierzymy o Twej chwale, to samo utrzymujemy bez żadnej różnicy o Twoim Synu i o Duchu Świętym. Tak iż wyznając prawdziwe i wiekuiste Bóstwo wielbimy odrębność Osób, jedność w istocie i równość w majestacie.   
Majestat ten chwalą Aniołowie i Archaniołowie, Cherubini i Serafini, którzy nie przestają wołać codziennie powtarzając jednym głosem:[^357]   


### Antyfona na Komunię  
*J 2:7; 2:8; 2:9; 2:10-11*   
Pan mówi: «Napełnijcie stągwie wodą i zanieście gospodarzowi wesela». A gdy gospodarz skosztował wody, która stała się winem rzekł do oblubieńca: «Zachowałeś dobre wino do tego czasu». Taki to początek cudów uczynił Jezus wobec uczniów swoich.[^358]   


### Pokomunia  
Niech wzrośnie w nas działanie Twojej mocy, prosimy Cię, Panie, aby łaska Twoja przygotowała nas do otrzymania dóbr wiekuistych, których zadatek otrzymaliśmy w Boskim Sakramencie.   
Przez Pana.[^359]   


### Objaśnienia Ewangelii  

\(1\) *Były gody małżeńskie w Kanie Galilejskiej.* O małżeństwie mówi
św. Paweł Apostoł: *Sakrament to wielki jest; a ja mówię w Chrystusie
i Kościele.* Tak P. Jezus postanowił, tak też zostanie aż do końca
świata. Tego zaś, co Chrystus Pan postanowił, nikt w świecie zmienić nie
może. Jeżeli więc tu i ówdzie wydano ustawę, że można poprzestać
na ślubie cywilnym, jest to najzupełniejszą nieprawdą, przeciwną Bogu
i Kościołowi świętemu; a jeżeliby ktoś *„cywilne"* tylko małżeństwo
zawarł, grzeszy i tak długo w grzechu śmiertelnym zostaje, póki się
z tego nie wyspowiada i nie naprawi źle zawartego małżeństwa w sposób
przez Kościół przepisany.

\(2\) Z tego, iż małżeństwo jest Sakramentem i to wielkim, wynika,
że nie lekkomyślnie albo nawet grzesznie, ale z zastanowieniem i po
Bożemu do niego przystępować należy. Lekkomyślnością jest wiązać się
na całe życie z osobą, której się nie zna dostatecznie, dlatego tylko
że jest przystojną, posiada taki a taki majątek, albo miał wielkie
koligacje itp. Występkiem jest dopuścić, aby wprzód diabeł grzechem, niż
ksiądz stułą związał. Z zastanowieniem przystępuje do małżeństwa, kto
radzi się rodziców, a więcej jeszcze Boga na modlitwie, a zarazem pilnie
uważa na cały tryb i usposobienie tego lub tej, z kim ma stanąć
do ślubu. Bo zwyczajnie wedle przysłowia bywa tak, że czem skorupka
za młodu nasiąknie, tem na starość trąci. Młody czy też młoda, jeżeli
nie szanowali ojca i matki, nie będą się szanowali wzajemnie; kto był
rozrzutnym lub próżniakiem za młodu, takim też po ślubie będzie; to samo
rozumieć należy o wszystkich innych wadach, jak kłótliwości,
plotkarstwie, gniewliwości, pijaństwie itp. Podobnie jednak bywa
i z cnotami i zaletami. Po Bożemu wreszcie przystępuje do stanu
małżeńskiego, kto pilnie zwraca uwagę nie tyle na korzyści i wygody,
jakich w małżeństwie może się spodziewać, ale na obowiązki, jakie go
w tym stanie czekają. Bo małżeństwo połączone jest ze ślubami wobec Boga
zaprzysiężonemi, a jak każdemu krzywoprzysiężcy i wiarołomcy, tak też
biada temu, coby nie dotrzymał ślubów małżeńskich. Pierwszym więc
obowiązkiem jest wiara małżeńska, nad którą nie ma się co rozwodzić, bo
każdy i bez tego wie dobrze, do czego ona obowiązuje. Miłość małżeńska
nie polega na pieszczotach i pięknych słówkach, ale na tem, żeby mąż
starał się o to, by żonie było z nim dobrze, a tak samo żona,
żeby mężowi było z nią dobrze. Jeśliby każde z nich nie o swoje dobro,
ale o dobro drugiego, tak doczesne jak i wieczne dbało, nie byłoby tyle
małżeństw nieszczęśliwych, w których obie strony przeklinają godzinę,
w której się poznali i pobrali. Jest dalej ślub uczciwości małżeńskiej,
mocą którego nie godzi się rozpasaniem kalać małżeństwa. Ono z prawa
Bożego a nawet i przyrodzonego powinno być podstawą rodzin
chrześcijańskich, przymnażających Bogu wiernych sług, niebu Świętych,
a społeczeństwu obywateli, a zarazem zabezpieczeniem przeciw wyuzdanym
pożądliwościom. Wreszcie ślub czwarty: że cię nie opuszczę aż
do śmierci, tak mi dopomóż Boże i święci Jego. Związać się łatwo,
rozejść bez grzechu niepodobna. Małżeństwo jest nierozerwalne, jest
zobowiązaniem na całe życie; tem więcej przeto potrzeba do niego pomocy
Boga i Najśw. Panny.

\(3\) *Była tam Matka Jezusowa; wezwan też był Jezus i uczniowie Jego.*
Widocznie nie masz nic w tem złego, zabawić się czasem uczciwie i więcej
niż w dzień powszedni używać darów Bożych. Rozważ jednak, że wesele
to odbywało się w domu, a nie w karczmie albo w domu zajezdny. Dalej nie
było tam marnotrawstwa, a całe wesele odbywało się w obecności P. Jezusa
i Matki Najświętszej. Więc zabawić się można, byle to nie było zbyt
często, w miejscu i otoczeniu uczciwem, -- bez wielkiego kosztu, a nade
wszystko tak, aby nie tracić pamięci na obecność wszystko widzącego
i słyszącego Boga.

\(4\) *Nie stawało wina,* nie jakoby go używano bezmiary, ale ponieważ
nowożeńcy nie byli bogaci. Matce Najśw. żal ich i radaby im oszczędzić
zawstydzenia, że sprosili gości, a nie mają ich czem uraczyć. Zna Ona
Serce Syna swego, zna Boską moc Jego, więc prosząc, przedkłada mu ich
położenie, ale ani słowa nie dodaje, w jaki sposób ma zaradzić
niedostatkowi. W taki sam sposób prosiły później dwie siostry Łazarzowe,
donosząc P. Jezusowi: *Panie, oto którego miłujesz, choruje.*
Powściągliwość ta wskazuje, że kto tak prosi, ten dobrze wie, iż
P. Jezus nie potrzebuje naszych wskazówek, jak ma nas poratować. Najśw.
Panna otrzymuje na pozór odmowną odpowiedź, ale się nie zraża tem, bo
wie, że nie dozna zawodu, kto zaufał w P. Jezusie. Idzie do służby
i mówi jej: *cokolwiek wam rzecz, czyńcie.* Możemy z tego wnosić,
że może słudzy pierwsi oznajmili Jej o braku wina. Oto też główny
warunek, który trzeba spełnić, jeśli chcemy, żeby Matka Najśw. prośby
i potrzeby nasze skutecznie polecała Sercu Syna swego: *cokolwiek wam
rzecze, czyńcie.* Bo jeżeli my nie jesteśmy gotowi słuchać Najśw. Panny
i P. Jezusa, jakże możemy pragnąć, żeby oni nas wysłuchali?

\(5\) *Było tam sześć stągiew ... biorących się każda dwa albo trzy
wiadra.* Wiadra ówczesne obejmowały około trzydziestu litrów
dzisiejszych. P. Jezus kazał je napełnić wodą. Niejeden z nas, gdyby był
tam obecnym a usłyszał cichą prośbę Matki i rozkaz Syna, byłby może
z przekąsem pomyślał: Tu wina potrzeba, a On wodę każe nosić. Boć nie
brak podobno takich, co każde zrządzenie Opatrzności Bożej mierzą
i krytykują krótkim swoim rozumem. Ale gdzie jest obecny Jezus i Matka
Jego, tam chyba zatwardziałe i faryzejskie serca odważyłyby się na takie
i podobne szemrania. Słudzy, choć musieli około pięćset litrów wody
przynieść, ochotnie *napełnili stągwie aż do wierzchu* i zaczerpnąwszy
na rozkaz P. Jezusa donieśli do starosty weselnego. Jakież było ich
zdumienie, a zarazem jaka radość, kiedy od tej wody, którą własnemi
rękami byli przynieśli, zaleciał ich zapach wina, potem usłyszeli
od starosty, a w końcu i sami się przekonali, że to rzeczywiste, a nadto
nie jakiekolwiek, ale wyśmienite jest wino. Jak obficie czuli się
wynagrodzeni za trud, którego się na słowo Matki Najświętszej i P.
Jezusa podjęli! Nie żałujże i ty trudu swego dla spełnienia woli Bożej.
Jakże hojnie nagrodził P. Jezus nowożeńców za chętną, choć ubogą ich
gościnność! Słyszałem o jednym kolejarzu i jego żonie, którzy mieli
sześcioro dzieci; pensja ich niewielką była tak, że ledwie końce się
schodziły. Wtem umarł brat i bratowa tego kolejarza i zostało po nich
sześcioro jeszcze drobnych sierot. Naradził się kolejarz z żoną,
pomodlili się i popłakali, ale sieroty po bracie do siebie przygarnęli.
Nie zaznali dostatku, ale i niedostatku także, bo P. Jezus radzi
o swojej czeladzi. I śmiało ręczyć można, że za przygarnięcie tych
sierót P. Jezus błogosławić im nie przestanie, lecz hojnie im i dzieciom
ich ten dobry uczynek wynagrodzi. Radbyś P. Jezusa w domu swoim ugościć,
ugość sieroty, ugaszczaj ubogich, a ugościsz w nich P. Jezusa, i obfitą
weźmiesz nagrodę.

\(6\) *Ten początek cudów uczynił Jezus w Kanie Galilejskiej: i okazał
chwałę swą, i uwierzyli weń uczniowie Jego.* Uwierz i ty, zaufaj Mu,
kochaj i wychwalaj Go sercem, słowem i uczynkiem.

*Źródło: ks. H. Jackowski SI, Ewangelje niedzielne i świąteczne z objaśnieniami*
■


## 3 Niedziela po Objawieniu   
*2 klasy*   
*Szaty zielone*   
Dzisiejsze śpiewy mszalne będą się powtarzały w następnych niedzielach po Objawieniu. Sławią one powszechne królestwo Chrystusa (antyfona na wejście, graduał, alleluja), Jego cudotwórczą moc (antyfona na ofiarowanie) i Boską naukę.   
Uzdrawiając trędowatego i sługę setnika Pan Jezus objawił swą moc żydom i poganom. Godna podziwu wiara setnika staje się dla Pana Jezusa okazją do uroczystego ogłoszenia powszechności zbawienia. Słowa setnika, wyrażające pokorę, wiarę i ufność stały się liturgiczną modlitwą przed Komunią świętą. W Komunii św. Pan Jezus oczyszcza nas z grzechu i leczy duchowe słabości.   


### Introit  
*Ps 96:7-8*   
Pokłon oddajcie Bogu, wszyscy Aniołowie Jego; słyszy o tym i cieszy się Syjon, i radują się miasta Judy.   
*Ps 96:1*   
Pan króluje, wesel się ziemio, radujcie się mnogie wyspy.   
Chwała Ojcu.   
Pokłon oddajcie Bogu, wszyscy Aniołowie Jego; słyszy o tym i cieszy się Syjon, i radują się miasta Judy.[^360]   


### Kolekta  
Wszechmogący, wieczny Boże, wejrzyj łaskawie na naszą ułomność i wyciągnij w naszej obronie prawicę Twego majestatu.   
Przez Pana.[^361]   


### Lekcja  
Czytanie z Listu świętego Pawła Apostoła do Rzymian.   
*Rz 12:16-21*   
*Św. Paweł podaje szczegółowe wskazania jak wykonywać przykazania miłości nieprzyjaciół. Można je streścić w haśle «Zwyciężaj zło dobrem».*   
Bracia: Nie uważajcie siebie samych za zbyt mądrych. Nikomu złem za zło nie oddawajcie, ale starajcie się czynić dobrze nie tylko przed Bogiem, ale i przed wszystkimi ludźmi. Jeśli to możliwe, i o ile od was zależy, ze wszystkimi ludźmi pokój zachowujcie. Nie brońcie samych siebie, najmilsi, ale pozostawcie to gniewowi (Bożemu), napisane jest bowiem: Moja jest pomsta i ja odpłacę, mówi Pan. Ale jeśliby nieprzyjaciel twój łaknął, nakarm go, a jeśli ma pragnienie, podaj mu napój: tak czyniąc węgle ogniste zgromadzisz na głowę jego. Nie daj się zwyciężać złu, ale zło dobrem zwyciężaj.[^362]   


### Graduał  
*Ps 101:16-17*   
Poganie będą czcili Imię Twoje, Panie, i wszyscy królowie ziemi Twoją chwałę.   
V. Bo Pan odbuduje Syjon i objawi się w swoim majestacie. Alleluja, alleluja.   
*Ps 96:1*   
Pan króluje, wesel się ziemio, radujcie się mnogie wyspy. Alleluja.[^363]   


### Ewangelia  
Ciąg dalszy ☩ Ewangelii świętej według Mateusza.   
*Mt 8:1-13*   
Onego czasu: Gdy Jezus zstąpił z góry, szły za Nim rzesze wielkie. I oto trędowaty przyszedłszy pokłonił Mu się, mówiąc: «Panie, jeśli chcesz, możesz mię oczyścić». A Jezus, wyciągnąwszy rękę, dotknął się go mówiąc: «Chcę, bądź oczyszczony». I natychmiast oczyszczony był trąd jego. I rzekł mu Jezus: «Bacz, abyś nikomu nie mówił, ale idź, ukaż się kapłanowi i ofiaruj dar, który przykazał Mojżesz na świadectwo im». A gdy wszedł do Kafaranum, przystąpił do Niego setnik, prosząc Go i mówiąc: «Panie, sługa mój leży w domu paraliżem tknięty i wielce się męczy». I rzekł mu Jezus: «Ja przyjdę i uzdrowię go». A odpowiadając, setnik rzekł: «Panie, nie jestem godzien, abyś wszedł pod dach mój, ale powiedz tylko słowo, a będzie uzdrowiony sługa mój. I ja bowiem jestem człowiekiem pod władzą postawionym, a mającym pod sobą żołnierzy. I jednemu mówię: idź, a idzie, a drugiemu: przyjdź, i przychodzi, a słudze memu: czyń to, a czyni». A Jezus usłyszawszy to, zadziwił się i rzekł do tych, którzy szli za Nim: «Zaprawdę, powiadam wam, nie znalazłem tak wielkiej wiary w Izraelu. A powiadam wam, że wielu przyjdze ze wschodu i z zachodu i zasiądą z Abrahamem, Izaakiem i Jakubem w Królestwie Niebieskim. Synowie zaś królestwa wyrzuceni będą do ciemności zewnętrznych: tam będzie płacz i zgrzytanie zębów». I rzekł Jezus setnikowi: «Idź, a jakoś uwierzył, niech ci się stanie». I uzdrowiony jest sługa onej godziny.[^364]   


### Antyfona na Ofiarowanie  
*Ps 117:16; 117:17*   
Prawica Pańska moc okazała, prawica Pańska dźwignęła mnie. Nie umrę, ale będę żył i głosił dzieła Pana.[^365]   


### Sekreta  
Prosimy Cię, Panie, niech ta hostia oczyści nas z grzechów i uświęci dusze i ciała sług Twoich do sprawowania ofiary.   
Przez Pana.[^366]   


### Prefacja  
*Prefacja o Trójcy Przenajświętszej*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Ty z jednorodzonym Synem Twoim i Duchem Świętym jednym jesteś Bogiem, jednym jesteś Panem, nie w jedności jednej osoby, lecz w jednej istocie Trójcy. W co bowiem z objawienia Twego wierzymy o Twej chwale, to samo utrzymujemy bez żadnej różnicy o Twoim Synu i o Duchu Świętym. Tak iż wyznając prawdziwe i wiekuiste Bóstwo wielbimy odrębność Osób, jedność w istocie i równość w majestacie.   
Majestat ten chwalą Aniołowie i Archaniołowie, Cherubini i Serafini, którzy nie przestają wołać codziennie powtarzając jednym głosem:[^367]   


### Antyfona na Komunię  
*Łk 4:22*   
Dziwili się wszyscy słowom, które wychodziły z ust Bożych.[^368]   


### Pokomunia  
Prosimy Cię, Panie, racz nas przysposobić do przyjęcia owoców wzniosłych misteriów, w których pozwalasz nam uczestniczyć.   
Przez Pana.[^369]   


### Objaśnienia Ewangelii  

\(1\) *Gdy zstąpił Jezus z góry*, na której był wypowiedział wielką
naukę, zawierającą ośmioro błogosławieństwa i jakby treściwy wykład
wszystkiego, czego od nas wiara święta wymaga, *szły za Nim rzesze
wielkie*, ujęte urokiem słowa i całej Jego osoby. Dla utwierdzenia
tej licznej rzeszy, niemniej też dla nauki naszej, czyni P. Jezus cuda,
o których w dzisiejszej Ewangelii czytamy.

\(2\) *Oto trędowaty przyszedłszy.* Trąd jest straszną chorobą,
która pojawia się w naszych czasach głównie w gorących krajach
wschodnich, ale nawiedzał on też czasem i nasze strony. Lekarze nie
znają na nią lekarstwa. Na ciele trędowatych tworzą się brzydkie,
cuchnące wrzody, a ciało gnije i kawałkami odpada. Jest to choroba
nadzwyczaj zaraźliwa. Dlatego prawo Mojżeszowe zabraniało z trędowatymi
wchodzić w jakąkolwiek styczność; a jeżeli kto z niej wyzdrowiał, nie
wolno mu było powrócić między ludzi, póki kapłani nie potwierdzili,
że rzeczywiście wyzdrowiał. Kiedy ten trędowaty, szukając ratunku, biegł
ku P. Jezusowi, rzesze przerażone cofnęły się i tak mimo woli, swobodny
otworzyły mu przystęp.

\(3\) *Trędowaty ... pokłonił się Mu, mówiąc: Panie jeśli chcesz możesz
mię oczyścić.* Uwierzył on już, że P. Jezus jest Bogiem, dlatego padłszy
przed Nim na kolana, ciałem a więcej jeszcze sercem oddaje mu pokłon,
jako Bogu, Panu i Zbawcy swemu. I pełen tej wiary, pełen też
niezachwianej ufności, mówi z głebokiem przekonaniem: *Jeśli chcesz,
możesz mię oczyścić.* Jeden tylko Bóg może uczynić cokolwiek zechce
i żadnej do tego nie potrzebuje pomocy, jak powiada Psalmista: *wszystko
cokolwiek chciał, uczynił*. Z pokorą i ufnością zdaje się ten trędowaty
na wolę i łaskę P. Jezusa tak zupełnie, że nawet nie dodaje prośby
o uzdrowienie. Tak też i my powinniśmy potrzeby i biedy nasze
przedkładać P,. Jezusowi, ale z zupełnem poddaniem się woli Jego; On
lepiej od nas wie, co nam pożyteczno i lepiej też nam życzy, niż my sami
sobie życzyć jesteśmy zdolni.

\(4\) I ściągnąwszy Jezus rękę, dotknął się go, mówiąc: *Chcę, bądź
oczyszczon.* *I był zarazem oczyszczon trąd jego.* Ulitował się P. Jezus
nędzy owego trędowatego, w dowód łaskawości swojej kładzie mu rękę
na głowie, albo może na ramię, a upodobawszy Sobie w jego szczerej
wierze, serdecznej ufności i głębokiej pokorze, odpowiada mu na jego:
*Jeśli chcesz!* Swojem wszechmocnem: *Chcę,* na jego: *Możesz mię
oczyścić!* Swojem: * Bądź oczyszczon.* W tejże chwili znikł trąd i ani
śladu po nim nie zostało. Jakaż musiała być radość i wdzięczność takc
udowniei doskonale uzdrowionego: ileż to w sercu przybyło mu wiary w P.
Jezusa, ufności i gorącej miłości! Jakież było zdumienie onej rzeszy,
która, choć z daleka, była świadkiem tego cudu. A twoje usposobienie
względem P. Jezusa jakie jest?

\(5\) *I rzekła mu Jezus: Patrz abyś komu nie powiadał.* Mogły być dwa
powody tego zakazu: przede wszystkiem, aby kapłan żydowski dowiedziawszy
się wprzód o tym nowym cudzie P. Jezusa, przez uprzedzenie i złość
do Niego nie odmówił uzdrowionemu potrzebnego mu poświadczenia: -- a po
wtóre, że chciał nam P. Jezus dać tę bardzo potrzebną naukę:
że z dobrych uczynków naszych nie należy szukać rozgłosu między ludźmi,
ale przeciwnie go unikać.

\(6\) *Idź, ukaż się kapłanowi i ofiaruj dar.*  Gorszym od trądu
na ciele, jest trąd na duszy, tj. grzech śmiertelny, czyniący człowieka
podobnym do chodzącego trupa. Z tego trądu oczyszcza nas sam P. Jezus
ale chce i stawia to za warunek konieczny: *Idź, ukaż się kapłanowi:*
ukaż mu w szczerej spowiedzi, wszystkie rany duszy twojej; *i ofiaruj
dar*, a to dar trojaki: wdzięczności za odpuszczenie grzechów, wierności
w zachowaniu przykazań Bożych i kościelnych i gorliwości w dawaniu odtąd
dobrego za siebie przykładu.

\(7\) *A gdy wszedł do Kafarnaum, przystąpił do Niego setnik, prosząc Go
i mówiąc: Panie, sługa mój leży powietrzem ruszony i ciężko trapiony
jest.* Dokładnie nieco o tymże setniku powiada Łukasz św., że setnik ten
obcej wiary i narodu, nie śmiał osobiście przystąpić do P. Jezusa,
ale wyprawił do Niego kilku ze starszyzny żydowskiej z prośbą za sługą
swoim, już umierającym. Ci zalecają go P. Jezusowi, że polubił naród
żydowski i nawet bóżnicę im wystawił: wiernie też spełniają jego
polecenia. Setnik ten był jeszcze poganinem, a przecież w wielu rzeczach
wielkim jest dla nas przykładem. Najprzód dba o sługę swego i nie
szczędzi zachodów dla poratowania go: o tem naucza Paweł św.: *Jeśli kto
o swoich, a najwięcej o domowych pieczy nie ma, zaprzał się wiary i jest
gorszy niźli niewierny.* Po wtóre wielka wiara i ufność w moc i dobroć
P. Jezusa; o niej to mówił sam P. Jezus, jakby z podziwem: *nie
znalazłem tak wielkiej wiary w Izraelu.* Nie wymaga bowiem ten setnik,
żeby P. Jezus osobiście przybył do sługi jego, ani też nie uważa
za potrzebne, żeby chorego zanieść do Niego, lecz jest przekonany,
że jak w wojsku żołnierze słuchają swoich przełożonych, tak choroba
i zdrowie i wszystkie żywioły muszą być posłuszne słowom P. Jezusa. Więc
byle Go poprosić, a On zechciał, wszystko stanie się według woli Jego.
Jest wreszcie naśladowania godna wielka pokora tego setnika, który bez
względu na niepoślednie stanowisko swoje, rozumiał się być niegodnym,
żeby Chrystusa P. ugościć w domu swoim, chociaż miał sławę dobrego
człowieka; a nadto jawnie się przyznaje, że i on jest człowiekiem
zostającym pod władzą, a więc od innych zależnym.

\(8\) *I ja jestem człowiek pod władzą postawiony, mający pod sobą
żołnierzy; i mówię temu: idź, a idzie; a drugiemu: chodź, a przychodzi;
a słudze swemu: uczyń to, a czyni.* Patrz jak ten poganin doskonale
rozumie ważność i potrzebę posłuszeństwa. Niech w wojsku zabraknie
posłuszeństwa, a prędko przestanie być ono wojskiem i stanie się lichą
tylko kupą zbrojnych ludzi, którzy między sobą nawzajem kaleczyć
i zabijać się będą. Niech u gospodarza pomiędzy czeladzią zabraknie
posłuszeństwa, a niezawodnie gospodarstwo jego zmarnieje. Niech w szkole
pomiędzy dziećmi zabraknie posłuszeństwa dla nauczyciela, to dzieci nic
w niej się nie nauczą, ale tem więcej znarowieją i rozpuszczą. Tak samo
bywa w państwie, w którem jak to dziś dziać się poczyna każdy chce
rządzić, albo przynajmniej rządzących uczyć rozumu, źle się dziać musi
według tego, co mówi P. Jezus: *Wszelkie królestwo rozdzielone przeciwko
sobie, będzie spustoszonem i wszelkie miasto albo dom rozdzielony
przeciwko sobie, nie ostoi się.* Szczególnie potrzebne jest
to posłuszeństwo w Kościele Bożym; w nim szczególnie prawdziwe są słowa
Pisma św.: *Wszelka dusza niechaj będzie poddana wyższym
zwierzchnościom; albowiem nie masz zwierzchności jedno od Boga; a które
są od Boga są postanowione.* Potrzebne jest, powtarzam, to posłuszeństwo
w Kościele Bożym, w którym P. Jezus powiedział tym, których Duch Jego
Święty postanowił Biskupami, aby rządzili Kościołem Bożym: *Kto was
słucha, ten Mnie słucha; kto wami gardzi, Mną gardzi; a kto Mną gardzi,
gardzi Tym, który mię posłał.* Ktokolwiek jesteś w Kościele katolickim,
rozumiej jak ten setnik, żeś jest człowiekiem pod władzą postawionym,
i jak my kapłani mamy nad sobą Biskupów, Biskupi zaś Papieża, tak wierni
mają kapłanów, którzy za dusze ich mają odpowiadać przed P. Bogiem.
Należy się im więc posłuszeństwo we wszystkiem, co się odnosi do nauki
Pana Chrystusowej i sumiennego jej spełniania. O braku tego tak
potrzebnego do zbawienia posłuszeństwa mówi Pismo św.: *Jakoby grzech
wieszczbiarstwa jest, przeciwić się: a jako złość bałwochwalstwa, nie
chcieć słuchać.*

*Źródło: ks. H. Jackowski SI, Ewangelje niedzielne i świąteczne z objaśnieniami*
■


## 4 Niedziela po Objawieniu   
*2 klasy*   
*Szaty zielone*   
Przez uciszenie burzy na morzu Pan Jezus objawił swoją moc nad przyrodą, wywołując na usta ludzkie pytanie: «Kto jest ten, że wichry i morze są mu posłuszne?» Burza na morzu jest obrazem walk Kościoła oraz walk duszy z pokusami. W modlitwach dzisiejszej Mszy wyznajemy naszą słabość i prosimy, aby Bóg oczyścił nas z grzechu i umocnił w dobrym.   


### Introit  
*Ps 96:7-8*   
Pokłon oddajcie Bogu, wszyscy Aniołowie Jego; słyszy o tym i cieszy się Syjon, i radują się miasta Judy.   
*Ps 96:1*   
Pan króluje, wesel się ziemio, radujcie się mnogie wyspy.   
Chwała Ojcu.   
Pokłon oddajcie Bogu, wszyscy Aniołowie Jego; słyszy o tym i cieszy się Syjon, i radują się miasta Judy.[^370]   


### Kolekta  
Boże, Ty wiesz, że z powodu ludzkiej ułomności nie możemy się ostać wśród tak wielkich niebezpieczeństw; daj nam moc duszy i ciała, abyśmy z Twoją pomocą pokonali to, co cierpimy za nasze grzechy.   
Przez Pana.[^371]   


### Lekcja  
Czytanie z Listu świętego Pawła Apostoła do Rzymian.   
*Rz 13:8-10*   
*Prawdziwą miłość bliźniego okazujemy zachowując przykazania Boże, które są szczegółowym zastosowaniem podstawowego prawa miłości.*   
Bracia: Nikomu nic nie bądźcie dłużni, jeno abyście się nawzajem miłowali, kto bowiem bliźniego miłuje, Zakon wypełnił. Albowiem: nie cudzołóż, nie zabijaj, nie kradnij, nie mów fałszywego świadectwa, nie pożądaj i wszelkie inne przykazanie zawiera się w tym słowie: Będziesz miłował bliźniego swego jako siebie samego. Miłość bliźniego złego nie wyrządza, a pełnią Zakonu jest miłość.[^372]   


### Graduał  
*Ps 101:16-17*   
Poganie będą czcili Imię Twoje, Panie, i wszyscy królowie ziemi Twoją chwałę.   
V. Bo Pan odbuduje Syjon i objawi się w swoim majestacie. Alleluja, alleluja.   
*Ps 96:1*   
Pan króluje, wesel się ziemio, radujcie się mnogie wyspy. Alleluja.[^373]   


### Ewangelia  
Ciąg dalszy ☩ Ewangelii świętej według Mateusza.   
*Mt 8:23-27*   
Onego czasu: Gdy Jezus wstąpił do łodzi, weszli za Nim uczniowie Jego. A oto burza wielka powstała na morzu, tak że fale zalewały łódź. A On spał. I przystąpili do Niego uczniowie Jego i obudzili Go mówiąc: «Panie, ratuj nas, giniemy». I rzekł im: «Czemu jesteście bojaźliwi, małej wiary?» Wtedy powstawszy rozkazał wiatrom i morzu i stała się cisza wielka. A ludzie zdumiewali się mówiąc: «Kto jest ten, że wichry i morze są mu posłuszne?»[^374]   


### Antyfona na Ofiarowanie  
*Ps 117:16; 117:17*   
Prawica Pańska moc okazała, prawica Pańska dźwignęła mnie. Nie umrę, ale będę żył i głosił dzieła Pana.[^375]   


### Sekreta  
Spraw, prosimy Cię, wszechmogący Boże, aby ten dar złożony w ofierze nieustannie oczyszczał i zachowywał od wszelkiego zła naszą ludzką ułomność.   
Przez Pana.[^376]   


### Prefacja  
*Prefacja o Trójcy Przenajświętszej*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Ty z jednorodzonym Synem Twoim i Duchem Świętym jednym jesteś Bogiem, jednym jesteś Panem, nie w jedności jednej osoby, lecz w jednej istocie Trójcy. W co bowiem z objawienia Twego wierzymy o Twej chwale, to samo utrzymujemy bez żadnej różnicy o Twoim Synu i o Duchu Świętym. Tak iż wyznając prawdziwe i wiekuiste Bóstwo wielbimy odrębność Osób, jedność w istocie i równość w majestacie.   
Majestat ten chwalą Aniołowie i Archaniołowie, Cherubini i Serafini, którzy nie przestają wołać codziennie powtarzając jednym głosem:[^377]   


### Antyfona na Komunię  
*Łk 4:22*   
Dziwili się wszyscy słowom, które wychodziły z ust Bożych.[^378]   


### Pokomunia  
Niech Twoje dary, o Boże, oderwą nas od rozkoszy ziemskich i nieustannie wzmacniają pokarmem niebieskim.   
Przez Pana.[^379]   


### Objaśnienia Ewangelii  

\(1\) *W on czas* tj. onego dnia, którego P. Jezus nad brzegiem morza
nauczał rzesze, tak na Niego następujące, że zmuszony był wstąpić
na łódź Piotrową i z niej swobodniej już mówić o królestwie Bożem, aż
do samego wieczora. Pod noc rozpuścił wreszcie P. Jezus rzesze, a sam
z uczniami postanowił nocą przeprawić się na przeciwny brzeg, do krainy
Gerazeńczyków. Sporo jednak ludzi, niechcących się z Nim tak prędko
rozstać, na innych łodziach za Nim podążyło. P. Jezus strudzony
całodzienną pracą, zasnął w łodzi; był prawdziwym człowiekiem,
we wszystkiem, krom grzechu, do nas podobnym; jak każdy z nas po pracy
czuje zmęczenie i potrzebuje snu, tak samo P. Jezus doznawał zmęczenia,
pragnienia, głodu i innych dolegliwości nam ludziom właściwych
i zaspokajał je w umiarkowany i przykładny sposób. I wielka dla nas
pociecha, że P. Jezus, doświadczywszy ich na sobie, tem łaskawszym i że
tak powiem wyrozumialszym jest na wielorakie potrzeby i niedostatki
ludzkie. Jest to zarazem wielką dla nas zachętą do cierpliwości w tych
rozlicznych naszych dolegliwościach, że P. Jezus, a więc Bóg i Pan nasz,
tyleż a nawet i więcej znosił dla miłości naszej.

\(2\) *A oto wreszcie wielkie stało się na morzu, tak iż się łódka
wałami okrywała, a On spał.* Zasnął P. Jezus, o ile jest człowiekiem,
ale nie zasypia nigdy o ile jest Bogiem, jako mówi w Pieśni
nad Pieśniami: *Ja śpię, a serce me czuje.* On wie o tej nawalności,
owszem On sam ją dopuścił. Nie budzi Go szum wiatru, ani ryk bałwanów,
miotających łódką i usiłujących pochłonąć ją. Nieraz i my przechodzimy
różne burze i nawalności. Tak w czasach naszych od wielu już lat trwa
burza przeciw Kościołowi i świętej wierze naszej; i w niejednem też
sercu wobec niebezpieczeństwa, z zewnątrz i wewnątrz grożącego, powstaje
lęk i małoduszne zwątpienie. Płonne obawy; *jeśli Bóg z nami, kto
przeciw nam* przemoże? Czy to Kościół Boży, czy człowiek pojedynczy, --
byle nie opuszczał Boga, prawdą na wieki zostaje, co mówi Psalm: *Bóg
pośrodku niego, nie będzie poruszon: ratuje go Bóg.*

\(3\) Wielka i straszna musiała być ona burza, skoro Apostołowie, rybacy
zawodowi i z morzem oswojeni, w trwodze swojej przerywają P. Jezusowi
spoczynek i obudziwszy Go wołają: *Panie, zachowaj nas, giniemy*. Tyle
razy byli naocznymi świadkami, jak ludzie całkiem obcy przychodzili
z swojemi potrzebami i troskami do P. Jezusa i każdy znajdował pomoc
i ratunek od wszechmocnej łaskawości Jego. A tutaj im, uczniom Jego,
którzy tyle zawsze odbierali dowodów serdecznej miłości, zagraża
niechybna śmierć w rozszalałej burzy; więc czemużby oni nie mieli szukać
i znaleźć u Niego pomocy. Ale nie widzieli jeszcze, żeby P. Jezus śpiący
był kogo uzdrowił lub z martwych wskrzesił; więc na chwilę zawahali się,
w nadziei, że P. Jezus sam się przebudzi; ale kiedy morze już łódź im
zalewa i coraz widoczniejsze grozi im niebezpieczeństwo, budzą
P. Jezusa. Nie doznali zawodu w ufności swojej: bo nikt jej nie doznaje.
W bibliotece *„Posłańca Serca Jezusowego"* czyli tzw. Intencyj
miesięcznych, przechowują listy dziękczynne za różne łaski od Najsł.
Serca Jezusowego odebrane. Poczęto je zbierać przed dwudziestu laty
i uzbierało się tego kilkadziesiąt grubych tomów, a liczba podziękowań
przeszła już 100 000. Masz tam z ostatnich czasów list jakiegoś księdza,
którego w powrotnej drodze od chorego zaskoczyła bardzo gwałtowna burza,
z gęstemi piorunami. Konie się płoszyły, a droga była górska, więc było
się czego obawiać. Pomodlił się ksiądz do Najsł. Serca i nabrawszy
ufności, najbliższe i najczarniejsze chmury przeżegnał znakiem krzyża
świętego; i od razu chmury się rozsunęły i poszły stronami, a razem
z niemi poczęły i grzmoty się oddalać. Podobnież w innej okolicy zerwała
się ciężka gradowa nawałnica; w jednym domu, dość zamożnym, uciekli się
wszyscy do N. Serca P. Jezusa o pomoc; wszędzie w sąsiedztwie znaczne,
niestety, były szkody, na polach do tego domu należących, nic się złego
nie stało. A ileż to listów z podziękowaniami za wyratowanie z chorób
uciążliwych albo i śmiertelnych, za niespodzianą pomoc, w ostatniej bez
wyjścia nędzy, za wybawienie z ciężkich trosk i kłopotów,
za przywrócenie zgody pomiędzy zwaśnionymi i za wiele, wiele jeszcze
innych łask. Czyż może twierdzę, że tyle tylko cudów, ile wysłano tych
listów? Nie! Wcale nie! To tylko mówię, że ręka Boża po dziś dzień nie
jest ukrócona, że Serce Jezusowe nie przestało i za dni naszych być
równie litościwem i łaskawem, jak było w on czas, kiedy P. Jezus
w widomej postaci przebywał na ziemi. Serce Jezusowe niejednemu zdaje
się być uśpione, ale Ono żyje i czuwa i współczuje z nami w Przenajśw.
Sakramencie, przechowywanym w kościołach naszych. Nie potrzebujesz Go
budzić; potrzeba tylko, żebyś samego siebie zbudził z oziębłości
twojej i z gorszego od oziębłości, twardego snu w grzechach twoich,
a przekonasz się z korzyścią twoją doczesną i wieczną, że P. Jezus jest
nieskończenie mocny, niepojęcie dobry.

\(4\) *I rzekł im Jezus: Czemu bojaźliwi jesteście małej wiary?* Nie
wymawia p. Jezus Apostołom swoim niedowiarstwa i braku ufności, boć
wołając: *Panie zachowaj nas giniemy,* najlepszy dali dowód, że wierzą
i ufają P. Jezusowi, ale łaje ich za to, iż mało jeszcze mają wiary
i ufności. Znakiem zaś, że mało w nich wiary i ufności, jest bojaźń;
gdyby doskonale wierzyli i ufali, to tem samem widzieliby, że kiedy oni
z P. Jezusem i P. Jezus z nimi, niepodobna aby ich miało spotkać
cokolwiek złego, bez woli Chrystusowej. Cokolwiek zaś przychodzi na nas
z woli Boga i Zbawiciela naszego, to chociażby było przykrem
i uciążliwem, wedle nauki wiary i ufności żadną miarą nie może być
z jakąkolwiek rzeczywistą szkodą naszą. Nieraz zdarzyć się może, że nie
rozumiemy dróg i zamiarów Bożych, które bynajmniej nie są drogami
i zamiarami ludzkimi, ale jeśli szczerze i doskonale wierzymy i ufamy
Bogu, który nie może nikogo omylić ani zawieść, to wiemy, że On mędrszy
jest od nas i lepiej nam życzy i lepiej wie, co służy ku prawdziwemu
dobru i zbawieniu naszemu, niż my sami. Ale to jest całe nasze
nieszczęście, że polegamy na naszych rozumowaniach i przypuszczeniach
raczej, niż na mądrej i dobrotliwej Opatrzności Bożej. Zechciej tylko
przypomnieć sobie ilekroć cię ogarniał lęk o twoją lub
twoich najbliższych przyszłość czy to doczesną, czy wieczną; czy powodem
tego nie była mała wiara i ufność twoja, czyli że więcej polegałeś
na rachubach i przewidywaniach twoich, niż na Bogu i Opatrzności Jego,
która *dosięga od końca do końca mocnie i rozrządza wszystko
wdzięcznie.* Krzyże i krzyżyki w tem życiu być muszą; potrzeba abyś dla
zbawienia twego przychodził przez ogień i wodę i był doświadczon
we wszystkiem; ale we wszystkiem tem zbyteczna jest gryźć się i martwić;
wierz Bogu i całem sercem zaufaj Mu, a niczego lękać się nie będziesz.
Niech hasłem twojem będzie modlitwa Psalmisty, kilkakroć powtórzona
w Piśmie św.: *W Tobiem, Panie, nadzieję miał, niech nie będę
zawstydzony na wieki.*

\(5\) *Tedy wstawszy, rozkazał wiatrom i morzu i stało się uciszenie
wielkie.* W jednej chwili uspokoiła się burza, a zarazem znikły bałwany
i wygładziła się powierzchnia morza. Nie tak się dzieje sposobem
przyrodzonym, bo wicher gwałtowny nie od razu ustaje na morzu, a po
wichrze nigdy morze natychmiast się nie uspokaja, ale wzburzone, długo
jeszcze faluje, zanim się wygładzi. To też *ludzie się dziwowali*
i poczęli się zastanawiać i mówić: *Jakiż jest Ten, że Mu i wiatry
i morze są posłuszne?* Aż poznali, że to Bóg i Pan wszego stworzenia. Ty
dawno wierzysz i jesteś przekonany, że P. Jezus jest Bogiem wszechmocnym
i Panem twoim; a czyż Mu bywasz posłuszny, czy i jak spełniasz wolę
i przykazania Jego?

*Źródło: ks. H. Jackowski SI, Ewangelje niedzielne i świąteczne z objaśnieniami*
■


## 5 Niedziela po Objawieniu   
*2 klasy*   
*Szaty zielone*   
Wśród ciemności szatan sieje na roli Bożej kąkol. Konieczne jest oddzielenie tego chwastu. Bóg czeka jednak do czasu żniwa, to jest do Sądu Ostatecznego, na którym oddzieli złych od dobrych. W przypowieści Chrystus nazywa Boga ojcem rodziny. Do tej ojcowskiej dobroci odwołujemy się w dzisiejszej kolekcie. W poczuciu winy składamy przebłagalną ofiarę i prosimy, aby Bóg sam kierował naszą chwiejną wolą.   


### Introit  
*Ps 96:7-8*   
Pokłon oddajcie Bogu, wszyscy Aniołowie Jego; słyszy o tym i cieszy się Syjon, i radują się miasta Judy.   
*Ps 96:1*   
Pan króluje, wesel się ziemio, radujcie się mnogie wyspy.   
Chwała Ojcu.   
Pokłon oddajcie Bogu, wszyscy Aniołowie Jego; słyszy o tym i cieszy się Syjon, i radują się miasta Judy.[^380]   


### Kolekta  
Prosimy Cię, Panie, strzeż nieustannie rodziny Twojej z ojcowską dobrocią, a ponieważ całą nadzieję pokładamy w łasce niebieskiej, otaczaj nas zawsze Twoją opieką.   
Przez Pana.[^381]   


### Lekcja  
Czytanie z Listu świętego Pawła Apostoła do Kolosan.   
*Kol 3:12-17*   
Bracia: Przyobleczcież się tedy jako wybrani Boży, święci i umiłowani, w tkliwe miłosierdzie, w dobroć, w pokorę, w cichość i w cierpliwość. Znoście jedni drugich i wybaczajcie sobie, jeśli kto ma skargę przeciw komu: jako Pan przebaczył wam, tak i wy. A ponad to wszystko miejcie miłość, która jest więzią doskonałości. A pokój Chrystusowy, do którego też wezwani jesteście w jednym ciele, niech radością opanuje serca wasze i bądźcie wdzięczni. Słowo Chrystusowe niech przebywa w was obficie, abyście z wszelką mądrością jedni drugich nauczali i krzepili przez psalmy, hymny i pieśni duchowe, w łasce śpiewając Bogu w sercach waszych. Wszystko, cokolwiek czynicie w słowie lub uczynku, wszystko w imię Pana Jezusa Chrystusa czyńcie, dziękując Bogu Ojcu przez Jezusa Chrystusa, Pana naszego.[^382]   


### Graduał  
*Ps 101:16-17*   
Poganie będą czcili Imię Twoje, Panie, i wszyscy królowie ziemi Twoją chwałę.   
V. Bo Pan odbuduje Syjon i objawi się w swoim majestacie. Alleluja, alleluja.   
*Ps 96:1*   
Pan króluje, wesel się ziemio, radujcie się mnogie wyspy. Alleluja.[^383]   


### Ewangelia  
Ciąg dalszy ☩ Ewangelii świętej według Mateusza.   
*Mt 13:24-30*   
Onego czasu powiedział Jezus rzeszom tę przypowieść: Podobne stało się Królestwo Niebieskie człowiekowi, który posiał dobre nasienie na roli swojej. A gdy ludzie spali, przyszedł nieprzyjaciel jego i nasiał kąkolu między pszenicę i odszedł. A gdy urosło zboże i owoc wydało, wtedy ukazał się i kąkol. Przystąpiwszy tedy słudzy gospodarza rzekli mu: «Panie, czyżeś nie posiał dobrego nasienia na roli swojej? Skądże się tedy wziął kąkol?» I rzekł im: «Nieprzyjazny człowiek to uczynił». Powiedzieli słudzy: «Chcesz, pójdziemy i zbierzemy go». A on rzekł: «Nie, byście snadź zbierając kąkol nie wykorzenili z nim i pszenicy. Dopuśćcie obojgu róść aż do żniwa, a w czasie żniwa powiem żeńcom: Zbierzcie pierwej kąkol i zwiążcie go w snopki na spalenie, a pszenicę zgromadźcie do gumna mojego».[^384]   


### Antyfona na Ofiarowanie  
*Ps 117:16; 117:17*   
Prawica Pańska moc okazała, prawica Pańska dźwignęła mnie. Nie umrę, ale będę żył i głosił dzieła Pana.[^385]   


### Sekreta  
Składamy Ci, Panie, ofiary przebłagalne, abyś miosiernie odpuścił nasze grzechy i sam pokierował chwiejnymi sercami.   
Przez Pana.[^386]   


### Prefacja  
*Prefacja o Trójcy Przenajświętszej*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Ty z jednorodzonym Synem Twoim i Duchem Świętym jednym jesteś Bogiem, jednym jesteś Panem, nie w jedności jednej osoby, lecz w jednej istocie Trójcy. W co bowiem z objawienia Twego wierzymy o Twej chwale, to samo utrzymujemy bez żadnej różnicy o Twoim Synu i o Duchu Świętym. Tak iż wyznając prawdziwe i wiekuiste Bóstwo wielbimy odrębność Osób, jedność w istocie i równość w majestacie.   
Majestat ten chwalą Aniołowie i Archaniołowie, Cherubini i Serafini, którzy nie przestają wołać codziennie powtarzając jednym głosem:[^387]   


### Antyfona na Komunię  
*Łk 4:22*   
Dziwili się wszyscy słowom, które wychodziły z ust Bożych.[^388]   


### Pokomunia  
Prosimy cię wszechmogący Boże, abyśmy osiągnęli zbawienie, którego zadatek otrzymaliśmy w tych tajemnicach.   
Przez Pana.[^389]   


### Objaśnienia Ewangelii  

\(1\) Na dzisiejszą i trzy następne niedziele czyta nam Kościół
św. kilka przypowieści, w których P. Jezus objaśnia niektóre właściwości
swojego królestwa na ziemi. W dzisiejszej przypowieści uczy nas P. Jezus
głównie czterech prawd: 1) że w królestwie niebieskiem, przez które
należy rozumieć nie Kościół triumfujący w niebie, ale tu na ziemi
wojujący, bywa nasienie dobre i złe, czyli ludzie dobrzy i źli; 2)
że posiew dobry pochodzi od Niego, zły zaś jest dziełem nieprzyjaciela,
tj. szatana; 3) że złych nie zwykł P. Jezus natychmiast usuwać i karać,
ale czeka cierpliwie aż do dnia sądu, który dla każdego z osobna
następuje w chwili jego śmierci, a dla wszystkich społem w dzień sądu
ostatecznego; 4) że w dzień żniwa, czyli sądu, dobrzy od złych będą
rozłączeni, i to na wieki i że w całkiem różny sposób P. Jezus z nimi
się obejdzie.

\(2\) Jak Pismo św., tak też P. Jezus zwyczajem narodom wschodnim
właściwym, często objaśnia ludziom różne prawdy za pomocą przypowieści
lub podobieństw i tym sposobem zmusza ich do większej uwagi
i zastanowienia się. Zechciejmyż i my skupić uwagę i zastanówmy się.
*Podobne się stało królestwo niebieskie człowiekowi, który posiał dobre
nasienie na roli swojej.* Królestwo niebieskie nie oznacza tu nieba,
w którem, jak dobrze mówi św. Grzegorz Wielki, nie może być złych, bo
tam nie wnijdzie nic nieczystego; ale rozumieć przez nie należy Kościół
św., który jest królestwem Chrystusowem na całym świecie
rozpowszechnionem. W tym to Kościele posiadał P. Jezus, gospodarz tego
królestwa, jakby na roli swojej nasienie dobre. Tem nasieniem Bożem są
ludzie dobrzy i prawdziwie pobożni, których Piotr św. Apostoł nazywa
*rodzajem wybranym, królestwem kapłaństwem, narodem świętym i ludem
nabycia.* Że ludzi Pismo św. nazywa nasieniem, masz tego między innemi
przykład w onej zapowiedzi Bożej w raju: *Położę nieprzyjaźń między
tobą, a między niewiastą, między nasieniem twem, a nasieniem jej.*
Dlatego zaś ludzi nazywa nasieniem, bo i ludzie jak nasienie wydają owoc
dobry albo zły, i przykładem swym czynią drugich dobrymi albo złymi.
Sieje też P. Jezus nasienie dobre do serc ludzkich, które są rolą Jego,
udzielając im łaski swojej poświęcającej przez Chrzest i inne
Sakramenta. Bo jakkolwiek w sprawowaniu Sakramentów św. posługuje się
kapłanami swoimi, sam je jednak sprawuje i sam udziela łaski
poświęcającej. Tak naucza św. Jan Chrzciciel: *Ten jest, który chrzci
Duchem Świętym;* św. Augustyn tak słowa te objaśnia: czy kogo chrzci
Piotr, Ten tj. Chrystus Pan jest, który chrzci; czy chrzci Paweł, Ten
jest, który chrzci; czy też chrzci Judasz, Ten jest, który chrzci.
Rozsiewa P. Jezus dobre nasienie na roli serc ludzkich, udzielając im
wraz z łaską poświęcającą i w jej następstwie rozlicznych cnót wiary,
nadziei, miłości, pobożności, sumienności itd. Zatem cokolwiek mamy
w sobie dobrego, to zawdzięczamy przede wszystkiem i jedynie
P. Jezusowi, bo jak mówi Pismo św.: *wszelki datek dobry i wszelki dar
doskonały z wysoka jest.*

\(3\) *A gdy ludzie spali, przyszedł nieprzyjaciel jego i nasiał kąkolu
między pszenicą i odszedł.* Nieprzyjacielem gospodarza niebieskiego jest
szatan, który odkąd dla pychy swojej utracił niebo, przemienił się też
z Anioła światłości i wiernego sługi Bożego, w ducha ciemności
i przeciwnika Bożego, zazdroszczącego Bogu przede wszystkiem
posłuszeństwa ludzkiego, On to albo bezpośrednio albo pośrednio przez
sługi swoje tj. przez złych ludzi rzuca do serc ludzkich zarzewie
namiętności i przywiązania do marności tego świata, aby ich przywieść
do tego, żeby pożądali, a następnie też mówili i czynniki przeciw woli
i przykazaniom Bożym, i tak przemienili się z pszenicy w kąkol. Między
pszenicą a kąkolem w roli, a między pszenicą i kąkolem pośród ludzi ta
zachodzi różnica, że ani pszenica w kąkol ani kąkol w pszenicę
przemienić się nie może. Człowiek zaś każdy, byle chciał a Boga brał
na pomoc, ze złego może stać się dobry, ale niestety i najlepszy
zapomniawszy na Boga, a słuchając szatana może stać się złym. Mówi
P. Jezus: *gdy ludzie spali,* bo nic tak nie pomaga szatanowi w jego
złej robocie, jak to, że nie czuwamy nad sobą i nad całem postępowaniem
naszem.

\(4\) *A gdy trawa urosła i owoc uczyniła, tedy pokazał się i kąkol*.
Jak dobre, tak i złe stopniowo tylko się rozwija, rośnie i szkodzić
poczyna. Zełmci było od początku, ale nie tak wielkiem i szkodliwem,
jakiem później się stało. Dlatego łatwiej przeoczyć złe, kiedy się
poczyna, ale też trudniej naprawić i wykorzenić, kiedy się już wzmogło.
Czujności ciągłej potrzeba, jeśli nie chcesz stać się złym i coraz
gorszym.

\(5\) *A słudzy rzekli mu: Chcesz iż pójdziemy i zbierzemy go?* Dobrzy
to i wierni słudzy, którzy pragną zapobiedz szkodzie pańskiej, ale nie
chcą niczego czynić bez jego rady, na własną rękę. Tak i nam w każdej
czy to publicznej, czy też prywatnej, ale najwięcej w Bożej służbie
czynić potrzeba; z jednej strony dbać szczerze  o dobro nam powierzone,
a z drugiej wystrzegać się wszelkiej samowoli, a we wszystkiem okazywać
należytą zawisłość: w służbie publicznej -- od ustaw obowiązujących,
w służbie prywatnej -- od chelbodawcy, a w służbie Bożej -- od woli
i przykazań Pana i Boga naszego i namiestników Jego.

\(6\) *Nie, byście snadź zbierając kąkol nie wykorzenili wraz z nim
pszenicy. Dopuście obojgu róść aż do żniwa.* Niejeden z nas chciałby
w niecierpliwości swojej, żeby P. Bóg wszystkich złych zaraz albo
nawrócił, albo wygubił, zwłaszcza takich, co nam osobiście w czemkolwiek
dokuczyli lub krzywdę wyrządzili. Lecz Bóg nie tylko jest sprawiedliwy,
ale i cierpliwy. Niegdyś zdarzyło się, że kiedy P. Jezus szedł
do Jeruzalem i miał z uczniami wstąpić do jakiegoś miasta
samarytańskiego, żeby tam odpocząć, nie wpuszczono Go do miasta.
Oburzeni tem uczniowie, a może i niezadowoleni, że dalej będą musieli
iść o głodzie, odzywają się do Pana: *Panie, chcesz rzeczemy, aby ogień
zstąpił z nieba i spalił je. A Jezus obróciwszy się sfukał ich, mówiąc:
nie wiecie czyjego ducha jesteście.* Taka gorąco kąpana gorliwość wiele
sprawia złego między ludźmi. Pomijając to, co się już powiedziało,
że w takiej gorliwości bywa często znaczna przymieszka zemsty osobistej,
trudno żądać od ludzi, a nawet od samego siebie, żeby wszystko złe
od razu i jakby za jednym zamachem w sobie poprawić. Możeć to Pan Bóg
cudem sprawić, ale w warunkach zwykłych jest to prawie niemożliwem;
na zupełą poprawę potrzeba pewnego czasu, bo potrzeba długiej
i wytrwałej pracy. Jeżeli zbyt gwałtownie na kogo nastajemy i zaraz
grozimy mu nie wiedzieć jakimi karami, to bywa, że się taki zatnie
w swojej złości; a byłby się upamiętał, gdybyśmy łaskawiej i spokojniej
się z nim obeszli. Ci co mają dzieci albo podwładnych, a tem samem są
obowiązani do czuwania nad nimi, powinni więcej niż inni wystrzegać się
tej gwałtownej gorliwości. Wszyscy zaś powinni uczyć się znosić
cierpliwie i złych, kiedy sam P. Bóg ich znosi i oszczędza, a nawet
wiele dobrego im czyni. Wszak tak nakazuje P. Jezus: *Miłujcie
nieprzyjacioły wasze, dobrze czyńcie tym, którzy was mają w nienawiści,
a módlcie się za prześladujące i potwarzające was, abyście byli synami
Ojca waszego, który czyni, że słońce Jego wszchodzi na dobre i złe
i spuszcza deszcze na sprawiedliwe i niesprawiedliwe.* Powód zaś dla
którego Pan Bóg cierpi złych na ziemi, podaje św. Augustyn w tych
słowach: *Każdy zły albo dlatego żyje, żeby się poprawił, albo dlatego,
żeby dobrzy przez niego byli doświadczeni i wyćwiczeni.* Ale ta
cierpliwość i zwlekanie P. Boga trwa tylko do czasu.

\(7\) *A czasu żniwa rzekę żeńcom: Zbierzcie pierwej kąkol, a zwiążcie
go w snopki ku spaleniu; a pszenicę zgromadźcie do gumien moich.* Aż
do końca świata, aż do sądu ostatecznego, który P. Jezus nazywa tu dniem
żniwa, będą źli pośród dobrych. Wtenczas dopiero P. Bóg rozłączy ich
na wieki. Źli pójdą w ogień wieczny, związani jakby w snopki, ku
spaleniu. Już tam nie będą podzielać ze sprawiedliwymi dobrodziejstw
Opatrzności Bożej, nie będzie im przyświecać słońce, ani orzeźwiać
deszcz. Sprawiedliwi zaś w gumnie Bożem już nie będą doznawać ucisku
od złych. Jedno z tego dwojga czeka i ciebie. Zastanówże się, czy jesteś
pszenicą, czy raczej kąkolem; a radź o sobie i wieczności twojej, póki
ci P. Bóg jeszcze życia ziemskiego pozwala.

*Źródło: ks. H. Jackowski SI, Ewangelje niedzielne i świąteczne z objaśnieniami*
■


## 6 Niedziela po Objawieniu   
*2 klasy*   
*Szaty zielone*   
Dzisiejsza niedziela jest ostatnią w okresie po Objawieniu. Teksty mszalne przedstawiają rozwój Królestwa Chrystusowego. Rozrasta się ono jak ziarnko gorczyczne w potężny krzew i przetwarza świat, jak kwas chlebowy mąkę. Rozkwit Kościoła w Tesalonikach, który opisuje św. Paweł, jest obrazem tego, co bez przerwy dokonuje się w świecie. Kościół z roku na rok rozszerza się i staje się katolicki, czyli powszechny, nie tylko przez swoją naukę, lecz także przez swój zasięg. Kwas chlebowy jest również symbolem Eucharystii, która z wolna przemienia dusze.   


### Introit  
*Ps 96:7-8*   
Pokłon oddajcie Bogu, wszyscy Aniołowie Jego; słyszy o tym i cieszy się Syjon, i radują się miasta Judy.   
*Ps 96:1*   
Pan króluje, wesel się ziemio, radujcie się mnogie wyspy.   
Chwała Ojcu.   
Pokłon oddajcie Bogu, wszyscy Aniołowie Jego; słyszy o tym i cieszy się Syjon, i radują się miasta Judy.[^390]   


### Kolekta  
Spraw, prosimy Cię, wszechmogący Boże, abyśmy stale rozważając prawdy duchowe, słowem i czynem spełniali to, co się Tobie podoba.   
Przez Pana.[^391]   


### Lekcja  
Czytanie z Listu świętego Pawła Apostoła do Tesaloniczan.   
*1 Tes 1:2-10*   
Bracia: Dzięki składamy Bogu zawsze za was wszystkich, wspominając was nieustannie w modlitwach naszych i pamiętając przed Bogiem i Ojcem naszym o dziele waszej wiary i wysiłku miłości, i wytrwaniu w nadziei Pana naszego Jezusa Chrystusa. A wiemy też, umiłowani przez Boga bracia, i o wybraniu waszym, bo głosiliśmy wam Ewangelię nie tylko słowem, ale też z mocą i z Duchem Świętym, i z wielką pełnością. A sami to wiecie, jakimi byliśmy dla was, przebywając wśród was. Wy też staliście się naśladowcami naszymi i Pańskimi, przyjąwszy naukę w wielkim ucisku z weselem Ducha Świętego, tak że staliście się wzorem dla wszystkich wiernych w Macedonii i w Achai. Od was bowiem rozniosło się słowo Pańskie nie tylko po Macedonii i po Achai, ale wiara w Boga dotarła wszędzie, tak, że nam nawet mówić o tym nie trzeba. Bo sami oni głoszą o nas, jakiegośmy doznali u was przyjęcia i jakeście się nawrócili do Boga od bożków, abyście służyli Bogu żywemu i prawdziwemu i oczekiwali Syna Jego z niebios (którego wzbudził z martwych), Jezusa, który nas wybawił od mającego nadejść gniewu.[^392]   


### Graduał  
*Ps 101:16-17*   
Poganie będą czcili Imię Twoje, Panie, i wszyscy królowie ziemi Twoją chwałę.   
V. Bo Pan odbuduje Syjon i objawi się w swoim majestacie. Alleluja, alleluja.   
*Ps 96:1*   
Pan króluje, wesel się ziemio, radujcie się mnogie wyspy. Alleluja.[^393]   


### Ewangelia  
Ciąg dalszy ☩ Ewangelii świętej według Mateusza.   
*Mt 13:31-35*   
Onego czasu: Powiedział Jezus rzeszom tę przypowieść: «Podobne jest Królestwo Niebieskie ziarnu gorczycznemu, które wziąwszy człowiek posiał na roli swojej. Acz najmniejsze ze wszystkiego nasienia, gdy jednak wzrośnie, jest większe od wszystkich krzewów. Staje się drzewem, tak że ptaki niebieskie nadlatują i mieszkają w gałęziach jego». Inną przypowieść powiedział im: «Podobne jest Królestwo Niebieskie do kwasu, który wziąwszy skryła niewiasta w trzy miary mąki, aż zakwasiło się wszystko». To wszystko mówił Jezus do rzesz w przypowieściach, a bez przypowieści nie mówił do nich. Aby się wypełniło, co jest powiedziane przez Proroka, mówiącego: «Otworzę usta moje w przypowieściach. Wypowiadać będę rzeczy skryte od założenia świata».[^394]   


### Antyfona na Ofiarowanie  
*Ps 117:16; 117:17*   
Prawica Pańska moc okazała, prawica Pańska dźwignęła mnie. Nie umrę, ale będę żył i głosił dzieła Pana.[^395]   


### Sekreta  
Prosimy Cię, Boże, niech nas ta ofiara oczyści i odnowi, prowadzi i ochrania.   
Przez Pana.[^396]   


### Prefacja  
*Prefacja o Trójcy Przenajświętszej*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Ty z jednorodzonym Synem Twoim i Duchem Świętym jednym jesteś Bogiem, jednym jesteś Panem, nie w jedności jednej osoby, lecz w jednej istocie Trójcy. W co bowiem z objawienia Twego wierzymy o Twej chwale, to samo utrzymujemy bez żadnej różnicy o Twoim Synu i o Duchu Świętym. Tak iż wyznając prawdziwe i wiekuiste Bóstwo wielbimy odrębność Osób, jedność w istocie i równość w majestacie.   
Majestat ten chwalą Aniołowie i Archaniołowie, Cherubini i Serafini, którzy nie przestają wołać codziennie powtarzając jednym głosem:[^397]   


### Antyfona na Komunię  
*Łk 4:22*   
Dziwili się wszyscy słowom, które wychodziły z ust Bożych.[^398]   


### Pokomunia  
Posileni ucztą niebieską, prosimy, Panie, abyśmy zawsze pożądali tego pokarmu, który nam daje prawdziwe życie.   
Przez Pana.[^399]   
■
