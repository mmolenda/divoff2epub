
# Okres Bożego Narodzenia


   
Przez tajemnicę wcielonego Słowa zajaśniał oczom naszej duszy blask Twojej światłości, abyśmy poznając Boga w widzialnej postaci, zostali przezeń porwani do  umiłowania rzeczy niewidzialnych (z prefacji o Bożym Narodzeniu).   


### Słowo stało się Ciałem  
Te krótkie słowa św. Jana wyrażają treść obchodzonej tajemnicy. Słowo, druga Osoba Trójcy Przenajświętszej, zrodzone z istoty Ojca, zjednoczyło się z człowieczeństwem, zrodzonym w czasie z ciała Niepokalanej Matki.   


### Niezwyciężone Słońce  
Dzień narodzenia Pana Jezusa w Betlejem nie jest znany. Na obchód tej uroczystości wyznaczono dzień po zimowym przesileniu dnia z nocą. Noc osiągnęła najdłuższe trwanie i obecnie zaczyna się cofać. Wzrastające promieniowanie słońca wypiera ciemności. Ojcowie Kościoła widzieli w tym zjawisku przyrody symbol przyjścia Zbawiciela.   
Św. Augustyn woła: «Radujmy się, bracia, w tym dniu świętym, nie z powodu słońca widzialnego, lecz z narodzenia niewidzialnego Stwórcy tegoż słońca. Wszystkie Jego dzieła pozostają w doskonałej harmonii: ze wzmagającą się dzienną jasnością przychodzi na świat Zbawiciel, który światłem swej łaski nieustannie odnawia wewnętrznego człowieka».   


### Przedziwna zmiana  
Św. Paweł uczy, że Bóg zesłał swego Syna narodzonego z niewiasty, abyśmy dostąpili przysposobienia synowskiego. Chrystus przyjął naturę ludzką, aby nam dać udział w swoim Bóstwie; podejmuje życie ludzkie, aby nam dać udział w życiu Bożym. Wszyscy, którzy w Niego wierzą i żyją w Jego łasce, są dziećmi Bożymi. Kościół sławi Boga za tę przedziwną zamianę słowami antyfony śpiewanej w dniu oktawy Bożego Narodzenia: «O przedziwna zamiana! Stwórca rodzaju ludzkiego, przyjąwszy ciało i duszę ludzką, raczył narodzić się z Dziewicy i za sprawą Ducha Św. stając się człowiekiem, dał nam udział w swoim Bóstwie».   


### Dziecię złożone w żłobie  
Aby wskazać sposób uleczenia ran, zadanych naturze ludzkiej przez grzech pierworodny, Chrystus wybrał niezwykłe okoliczności swego przyjścia. Uniżył samego siebie i przybrał postać sługi, narodził się z przeczystej Dziewicy, w skrajnym ubóstwie. Z głębokim wzruszeniem rozważamy te okoliczności. Umiejmy naśladować Zbawiciela w pokorze, czystości i ubóstwie.   


### Bóg prawdziwy z Boga prawdziwego  
Podziwiając uniżenie się Syna Bożego nie zapominajmy, że Dziecię, które urodziło się w Betlejem, jest prawdziwym Bogiem. Przez Chrystusa objawił się ludzkości Bóg. Rozważaniu tej strony tajemnicy Wcielenia poświęcone jest odrębne święto Epifanii, czyli Objawienia Pańskiego, które obchodzimy 6 stycznia. To święto wschodniego pochodzenia stanowi dopełnienie uroczystości Bożego Narodzenia. Liturgiczny okres świąteczny zamyka Wspomnienie Chrztu Pana Jezusa w Jordanie. Bardzo ściśle wiąże się ze świętami Oczyszczenie N. M. P., pamiątka dnia, w którym Matka Boża wniosła nowego Króla do świątyni Starego Testamentu.   


### Czytanie Pisma Świętego  
W okresie świątecznym zaleca się czytanie listu św. Pawia do Rzymian.   


### Przepisy obrzędowe  
1. Oktawa Bożego Narodzenia dopuszcza Msze o Świętych. Wspomina się jednak zawsze oktawę przez dodanie drugiej modlitwy, prefację i odpowiednie zmiany w kanonie.   
2. Po 1 stycznia, w dni wolne od świąt, odprawia się Mszę św. z Oktawy Bożego Narodzenia; po Objawienia Pańskim – Mszę z tego święta.   
3. W okresie świątecznym nie odprawia się Mszy wotywnych 3 i 4 klasy oraz Mszy za zmarłych 3 i 4 klasy.   
■


## 25 XII – Boże Narodzenie — Msza o Północy   
*Stacja u Najświętszej Maryi Panny Większej przy Żłóbku*   
*1 klasy z oktawą 2 klasy*   
*Szaty białe*   
O północy przenosimy się duchem do groty betlejemskiej i łączymy się z Matką Bożą oraz Aniołami witającymi rodzącego się Zbawiciela. Wspaniałe przeciwstawienia kolędy starają się oddać wielkość tajemnicy: «Bóg się rodzi, moc — truchleje, Pan niebiosów — obnażony, Ogień — krzepnie, blask — ciemnieje, Ma granice — Nieskończony; Wzgardzony — okryty chwałą, Śmiertelny — Król nad wiekami». Narodzenie Chrystusa w nocy jest symbolem roli, jaką miał spełnić na świecie rozpraszając ciemności grzechu. Ze szczególnym przejęciem śpiewamy hymn Gloria in excelsis Deo, który tej nocy zabrzmiał po raz pierwszy na ziemi, i klękamy wyznając wiarę w Jezusa, który «przyjął Ciało z Maryi Dziewicy i stał się człowiekiem».   


### Introit  
*Ps 2:7*   
Pan rzekł do mnie: «Tyś Synem moim, Ja Cię dziś zrodziłem».   
*Ps 2:1*   
Dlaczego się burzą narody, czemu ludy knują daremne zamysły?   
Chwała Ojcu.   
Pan rzekł do mnie: «Tyś Synem moim, Ja Cię dziś zrodziłem».[^193]   


### Kolekta  
Boże, Tyś sprawił, że ta najświętsza noc zajaśniała blaskiem prawdziwej światłości, spraw, prosimy, abyśmy w niebie mogli nasycać się radościami Tego, którego tajemniczą światłość poznaliśmy na ziemi:   
Który z Tobą.[^194]   


### Lekcja  
Czytanie z Listu świętego Pawła Apostoła do Tytusa.   
*Tt 2:11-15*   
Najmilszy: Okazała się wszystkim ludziom łaska Boga, Zbawiciela naszego, i poucza nas, abyśmy wyrzekłszy się bezbożności i żądz światowych, rozsądnie, sprawiedliwie i pobożnie żyli na tym świecie, oczekując błogosławionej nadziei i przyjścia chwały wielkiego Boga i Zbawiciela naszego Jezusa Chrystusa. Wydał On samego siebie za nas, aby nas wykupił od wszelkiej nieprawości i przygotował sobie na własność lud czysty, dobrych uczynków strzegący. To mów i napominaj w Chrystusie Jezusie, Panu naszym.[^195]   


### Graduał  
*Ps 109:3; 109:1*   
Przy Tobie panowanie od dnia Twych narodzin; w blaskach świętości przed jutrzenką wydałem Cię z łona.   
V. Rzekł Pan do Pana mego: Siądź po prawicy mojej, aż nieprzyjaciół Twych położę jako podnóżek pod Twe stopy. Alleluja, alleluja.   
*Ps 2:7*   
V. Pan rzekł do mnie: «Tyś Synem moim, Ja Cię dziś zrodziłem». Alleluja.[^196]   


### Ewangelia  
Ciąg dalszy ☩ Ewangelii świętej według Łukasza.   
*Łk 2:1-14*   
Onego czasu wydany został dekret przez cesarza Augusta, aby spisano wszystek świat. Pierwszy ten spis odbył się, gdy Cyryn był wielkorządcą Syrii. Szli tedy wszyscy do spisu, każdy do miasta swego. Poszedł też i Józef z Galilei, z miasta Nazaret, do Judei, do miasta Dawidowego, zwanego Betlejem, jako że był z domu i pokolenia Dawidowego, aby zostać wpisanym wraz z Maryją, zaślubioną swą małżonką, brzemienną. I stało się, gdy tam byli, że wypełniły się dni, aby porodziła. I porodziła Syna swego pierworodnego, i owinęła Go w pieluszki, i złożyła w żłobie: nie było bowiem dla nich miejsca w gospodzie. I byli w tej krainie pasterze, czuwający i odbywający nocne straże nad stadem swoim. A oto Anioł Pański stanął przy nich i jasność Boża zewsząd ich oświeciła, tak że zlękli się bojaźnią wielką. I rzekł im Anioł: «Nie lękajcie się, oto bowiem zwiastuję wam radość wielką, która będzie wszystkiemu ludowi, że się wam dziś narodził Zbawiciel, którym jest Chrystus Pan, w mieście Dawidowym. A to będzie dla was znakiem: Znajdziecie niemowlę owinięte w pieluszki i złożone w żłobie». I nagle zjawiły się z Aniołem zastępy wojska niebieskiego, wielbiące Boga i mówiące: «Chwała na wysokościach Bogu, a na ziemi pokój ludziom dobrej woli».[^197]   


### Antyfona na Ofiarowanie  
*Ps 95:11; 95:13*   
Niech cieszy się niebo i ziemia raduje przed Panem, dlatego że nadchodzi.[^198]   


### Sekreta  
Przyjmij łaskawie, o Panie, ofiarę, którą Ci składamy w dzisiejszą uroczystość, abyśmy za łaską Twoją przez tę tajemniczą wymianę otrzymali udział w Bóstwie Tego, w którym zespoliła się z Tobą nasza ludzka natura:   
Który z Tobą.[^199]   


### Prefacja  
*Prefacja o Bożym Narodzeniu*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Albowiem przez tajemnicę wcielonego Słowa zajaśniał oczom naszej duszy nowy blask Twojej światłości, abyśmy poznając Boga w widzialnej postaci, zostali przezeń porwani do umiłowania rzeczy niewidzialnych.   
Przeto z Aniołami i Archaniołami, z Tronami i Państwami oraz ze wszystkimi hufcami wojska niebieskiego śpiewamy hymn ku Twej chwale, wołając bez końca:[^200]   


### Communicantes  
*Na Boże Narodzenie i przez Oktawę*   
Zjednoczeni w Świętych Obcowaniu, obchodzimy prześwięty dzień, w którym Najświętsza Dziewica Maryja porodziła temu światu Zbawiciela, i ze czcią wspominamy najpierw chwalebną zawsze Dziewicę Maryję, Matkę tegoż Boga i Pana naszego Jezusa Chrystusa: a także Świętego Józefa, Oblubieńca Najświętszej Dziewicy,[^201]   


### Antyfona na Komunię  
*Ps 109:3*   
W blaskach świętości przed jutrzenką wydałem Cię z łona.[^202]   


### Pokomunia  
Panie, Boże nasz, z radością uczestniczymy w misteriach narodzenia Pana naszego Jezusa Chrystusa; daj nam, prosimy, abyśmy przez święte życie zasłużyli na obcowanie z Nim w wieczności:   
Który z Tobą.[^203]   


### Objaśnienia Ewangelii  

\(1\) «W on czas.» O tym czasie pisze Martyrologium rzymskie, które
czytuje się po kościołach katedralnych i niektórych zakonnych z rana
podczas pacierzy kapłańskich, jak następuje: «Roku od stworzenia
świata, kiedy na początku Bóg stworzył niebo i ziemię, pięćtysiącznego
setnego dziewięćdziesiątego dziewiątego, a od potopu roku dwutysiącznego
dziewięćsetnego pięćdziesiątego siódmego, od narodzenia Abrahama
dwutysiącznego piętnastego, od Mojżesza i od wyjścia ludu Izraelskiego
z Egiptu roku tysiącznego pięćsetnego dziesiątego, od pomazania Dawida
na króla tysiącznego trzydziestego drugiego, w tygodniu sześćdziesiątym
piątym według proroctwa Daniela; w Olimpiadzie setnej dziewięćdziesiątej
i czwartej, od zbudowania miasta Rzymu roku siedemsetnego
pięćdziesiątego drugiego, roku cesarstwa Oktawiana Augusta
czterdziestego drugiego, gdy świat weselił się powszechnym pokojem,
szóstego wieku świata, JEZUS CHRYSTUS BÓG wieczny i Syn Ojca
przedwiecznego, chcąc najłaskawszem przyjściem swojem świat poświęcić,
z Ducha Św. poczęty, po dziewięciu miesiącach od poczęcia, narodził się
w Betleem mieście Judy, z Panny Marji, stawszy się człowiekiem.
Narodzenie Pana naszego Jezusa Chrystusa według ciała.»

\(2\) «Wyszedł dekret cesarza Augusta, aby popisano wszystek świat,»
który mu podlegał. Ponieważ rzecz ta była niesłychana i wtenczas po raz
pierwszy nakazano taki spis ludności, przeto o nim przechowało się
w starych księgach dużo dowodów. Pomiędzy innymi pisze Tertulian, że za
jego jeszcze czasów przechowywano w państwowem archiwum część tych
spisów,a pomiędzy niemi były też księgi spisów Betleemskich, w których
znajdowały się także imiona Rodziny świętej: Józef, Marja i Jezus, jako
przynależnych do Betleem. Podziwiajże Opatrzność Bożą, która dla
umocnienia wiary naszej sprawiła zarządzenie tego spisu pamiętnego.

\(3\) «Szli wszyscy ... szedł też i Józef;» nie chce się z niczem
wyróżniać od innych; w tem jednak się wyróżniał, że kiedy inni szli
z szemraniem i narzekaniem na to niebywałe a uciążliwe rozporządzenie,
może nawet ze strachem zabobonnym, czy to liczenie narodu nie sprowadzi
na wszystkich podobnej jak za króla Dawida klęski, on, nauczony od Ducha
Świętego, spełniał rozkaz cesarski jako rozkaz Boży z zupełnem
i ochoczem poddaniem się Woli Bożej. «Do miasta Dawidowego które zowią
Betleem.» Jak w naszych czasach każdy z osobna musi być przynależny
do pewnej gminy lub miejscowości, tak i w narodzie Żydowskim był
zwyczaj, że każdy ród miał swoje miejsce przynależności; dla rodu
Dawidowego, z którego pochodziła Godzina święta, było niem Betleem. Tak
tedy P. Bóg sprawił, że sprawdziło się proroctwo: «I ty Betleem ziemio
Judzka, z żadnej miary nie jesteś najpodlejsze między książęty Judzkimi;
albowiem z ciebie wynijdzie wódz, któryby rządził lud mój Izraelski.»
A przecież według wszelkiego prawdopodobieństwa P. Jezus powinien był
narodzić się tam, gdzie był poczęty, w Nazarecie, o kilka dni drogi
od Betleem odległem. «Aby był popisan z Marją, poślubioną sobie
małżonką, brzemienną.» Najświętsza Panna mogła była oszczędzić sobie
jako brzemienna czterodniowej podróży do Betleem; nie chciała jednak
tego, bo pragnęła przede wszystkiem jako prawdziwa służebnica Pańska
spełnić wolę Bożą, objawiającą się w tym przypadku przez człowieka
świeckiego, owszem poganina, ale mającego władzę od Boga. Tym duchem
posłuszeństwa, nie szukającego wymówek, natchnęło ją Dzieciątko Jezus
pod sercem jej spoczywające.

\(4\) «Porodziła Syna swego.» Podobnego narodzenia ani przedtem nie
było, ani na potem nie będzie nigdy. Syn Marji teraz narodzony jest
od wieków Synem Boga przedwiecznego, jest sam przedwiecznym; począł się
nie zwykłym sposobem z Józefa św., mniemanego tylko ojca, ale z Ducha
świętego; Jemu równego nie było i nie będzie, – «On jest Chrystus wedle
ciała, który jest nad wszystkiem Bóg błogosławiony na wieki.» Nie było
też i nie będzie drugiej takiej matki, jak Najświętsza i Błogosławiona
między niewiastami ...,która porodziła bez boleści i bez najmniejszej
ujmy dziewictwa, jako mówił Prorok: «Zakwitnie jako lija; rodząc rodzić
będzie i rozraduje się, weseląc się.» Narodzenia tego wyczekiwali
Patrjarchowie, Prorocy i wszyscy Święci i sprawiedliwi starego Zakonu,
począwszy od Adama i Ewy, a skończywszy na Symeonie i Annie prorokini;
niem się cieszą i cieszyli, «ile ich jedno jest i było zrządzonych ku
żywotowi wiecznemu,» bo ten jest Zabwiciel świata.

\(5\) «I położyła go w żłobie, iż miejsca im nie było w gospodzie.»
Szukali bez wątpienia miejsca u licznych krewnych, stale mieszkających
w Betleem, zanim się udali do gospody. Wszędzie im odmówiono. Jeden się
lękał zachodu z mającem się narodzić Dzieciątkiem, inny zaś,
że poznajomiwszy się z bliskimi, ale zubożałymi krewnymi, będzie
zmuszony i teraz i później ich wspierać, inny znowu wstydził się
po prostu przyznawać się do krewnych, którzy z pańskiego stanu zeszli
na biednych rzemieślników, tam może harda służba skromnie ubranego
Józefa do swego państwa nawet dopuścić nie chciała. Ile upokorzeń, ile
przykrości znosi Najśw. Panna i Józef święty! A przecież Bóg miłuje,
tego doświadcza, szczególnie doświadcza jego pokory, ubóstwa
i cierpliwości.

\(6\) «Byli pasterze ... a oto Anioł pański stanął podle nich, a jasność
Boga zewsząd je oświeciła ... a natychmiast było z Aniołem mnóstwo
wojska niebieskiego, chwalących Boga i mówiących: Chwała na wysokości
Bogu, a na ziemi pokój ludziom dobrej woli.» Betleemici wzgardzili
P. Jezusem, – tak jak później cały naród żydowski uczynił,- ale Bóg Go
uczcił i posłał Mu świadectwo Aniołów. W cudowny sposób objawił ubogim,
wzgardzonym od wielkich tego świata i wyćwiczonym przez ciężką pracę
w cierpliwości, pastuszkom, o Narodzeniu Syna Bożego, który Ojcu
przysporzy chwały należnej, a ludziom przyniesie pokój i zbawienie. Czy
ty dajesz Bogu chwałę, z ludźmi czy zachowujesz pokój i zgodę, dla
siebie czy starasz się o zbawienie?

\(7\) «Oto opowiadam wam wesele wielkie, – które będzie wszystkiemu
ludowi.» Upłynęło już 1900 lat od tej chwili, kiedy Anioł słowa te
powiedział pasterzom, a mimo to wesele, jakie im wtedy ogłosił, po dziś
dzień rokrocznie ponawia się w dzisiejszą uroczystość, jakby
na świadectwo prawdzie Bożej o Narodzeniu Pańskiem. Dzieckiem będąc
więcej doznawałeś tego wesela, boś był niewinniejszym; nie psujże sobie
go jeszcze więcej przez wyuzdanie i zbytki, jakiemi źli i lekkomyślni
chrześcijanie nieraz noc dzisiejszą i całe gody bezczeszczą.

\(8\) «A ten wam znak: znajdziecie niemowlątko uwinione w pieluszki
i położone w żłobie.» Nie mówi im Anioł: idźcie, pokłońcie się Jemu, bo
to samo przez się było wskazane, ale daje im znak wyróżniający to Boskie
Dzieciątko od innych wszystkich dzieci: znajdziecie je nie na łonie
Matki i nie w kołysce, ale w żłóbku; dziecię Boże i królewskie w ubogim
żłóbku na słomie i sianie.

«Źródło: ks. H. Jackowski SI, Ewangelje niedzielne i świąteczne z objaśnieniami»

■


## 25 XII – Boże Narodzenie — Msza o Świcie   
*Stacja u Św. Anastazji*   
*1 klasy z oktawą 2 klasy*   
*Szaty białe*   
Wschód słońca po długiej zimowej nocy to obraz Chrystusa, który zajaśniał w dniu dzisiejszym nad ludzkością. Antyfona na wejście, kolekta i graduał wspominają o światłości nadprzyrodzonej, którą Chrystus obdarza nasze dusze. Ewangelia wspomina dalsze wydarzenia dnia narodzin Zbawiciela. O świcie przybyli do żłóbka pasterze, przedstawiciele narodu wybranego. Podobnie jak oni, i my wielbimy Boga za wszystko, co widzimy i słyszymy w tym świętym dniu.   
Druga Msza Bożego Narodzenia wzięła swój początek od nabożeństwa stacyjnego, odprawianego w kościele św. Anastazji, Męczennicy, ku jej czci.   
Św. Anastazja została spalona za wiarę w Sirmium (Mitrovica w Slawonii) w dniu 25 grudnia. Imię jej wymienia się w kanonie Mszy św. Obecnie we Mszy św., poświęconej Bożemu Narodzeniu, dołącza się wspomnienie św. Anastazji. Jej imię, które po grecku znaczy «zmartwychwstanie», wpłynęło, być może, na dobór tekstów mszalnych. Lekcja wspomina o Chrzcie św., który jest owocem tajemnicy Zmartwychwstania. W graduale śpiewa się wielkanocny psalm 117. Boże Narodzenie to wschód Słońca, które pełnym blaskiem zajaśnieje w dniu Zmartwychwstania.   


### Introit  
*Iz 9:2,6*   
Światłość zabłyśnie dzisiaj nad nami, albowiem narodził się nam Pan! A imię Jego nazwano: Przedziwny, Bóg, Książę pokoju, którego królestwu nie będzie końca.   
*Ps 92:1*   
Pan króluje, w majestat się oblókł, odział się Pan w potęgę i przepasał się.   
Chwała Ojcu.   
Światłość zabłyśnie dzisiaj nad nami, albowiem narodził się nam Pan! A imię Jego nazwano: Przedziwny, Bóg, Książę pokoju, którego królestwu nie będzie końca.[^204]   


### Kolekta  
Przeniknięci nowym światłem Wcielonego Słowa prosimy Cię, wszechmogący Boże, spraw, niech w naszych czynach odbija się to, co przez wiarę jaśnieje w duszach.   
Przez tegoż Pana.[^205]   


*Wspomnienie św. Anastazji*   
Wszechmogący Boże, obchodząc uroczystość Twojej Męczennicy św. Anastazji, prosimy Cię, abyśmy doznali skutków jej wstawiennictwa.   
Przez Pana.[^206]   


### Lekcja  
Czytanie z Listu świętego Pawła Apostoła do Tytusa.   
*Tt 3:4-7*   
Najmilszy: Okazała się dobroć i łaskawość Boga, Zbawiciela naszego: zbawił On nas nie dla uczynków sprawiedliwych, których dokonaliśmy, ale z miłosierdzia Swego przez obmycie odrodzenia i odnowienia w Duchu Świętym. Zesłał Go nam obficie przez Jezusa Chrystusa, Zbawiciela naszego, abyśmy łaską Jego usprawiedliwieni, stali się według nadziei dziedzicami żywota wiecznego: w Chrystusie Jezusie, Panu naszym.[^207]   


### Graduał  
*Ps 117:26; 117:27; 117:23*   
Błogosławiony, który przybywa w imię Pańskie: Pan jest Bogiem i zajaśniał nam.   
V. Stało się to przez Pana; cudem jest w oczach naszych. Alleluja, alleluja.   
*Ps 92:1*   
V. Pan króluje, w majestat się oblókł, odział się Pan w potęgę i przepasał się mocą. Alleluja.[^208]   


### Ewangelia  
Ciąg dalszy ☩ Ewangelii świętej według Łukasza.   
*Łk 2:15-20*   
Onego czasu; Mówili pasterze jeden do drugiego: «Pójdźmy aż do Betlejem i zobaczmy to, co się stało, o czym oznajmił nam Pan». I spiesząc się przybyli, i znaleźli Maryję i Józefa oraz Dzieciątko złożone w żłobie. A ujrzawszy, zrozumieli słowa, które im oznajmione były o tym Dzieciątku. A wszyscy, którzy słyszeli, zdumiewali się; także i temu, co im mówili pasterze. Maryja zaś zachowywała wszystkie te słowa, rozważając je w sercu swoim. I wrócili pasterze wielbiąc i chwaląc Boga za wszystko, co słyszeli i widzieli, jako im było powiedziane.[^209]   


### Antyfona na Ofiarowanie  
*Ps 92:1-2*   
Bóg okrąg ziemi utwierdził, że się nie poruszy. Od wieków tron Twój niewzruszony, o Boże, Ty od wieków jesteś.[^210]   


### Sekreta  
*Po przyjęciu przez Boga ludzkiej natury nawet materialne przedmioty mogą się stać narzędziem łaski. Sakramenty przedłużają w ten sposób tajemnicę Wcielenia.*   
Prosimy Cię, Panie, niech nasze dary staną się godne dzisiejszego misterium Narodzenia i niech nas zawsze napełniają pokojem; a jak Człowiek dziś narodzony zajaśniał także jako Bóg, tak niechaj te ziemskie rzeczy udzielą nam tego, co Boże.   
Przez tegoż Pana.[^211]   


*Wspomnienie św. Anastazji*   
Przyjmij, prosimy Cię, Panie dary ze czcią złożone i spraw, niech przez zasługi świętej Anastazji, Twojej Męczennicy, przyczynią się do naszego zbawienia.   
Przez Pana.[^212]   


### Prefacja  
*Prefacja o Bożym Narodzeniu*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Albowiem przez tajemnicę wcielonego Słowa zajaśniał oczom naszej duszy nowy blask Twojej światłości, abyśmy poznając Boga w widzialnej postaci, zostali przezeń porwani do umiłowania rzeczy niewidzialnych.   
Przeto z Aniołami i Archaniołami, z Tronami i Państwami oraz ze wszystkimi hufcami wojska niebieskiego śpiewamy hymn ku Twej chwale, wołając bez końca:[^213]   


### Communicantes  
*Na Boże Narodzenie i przez Oktawę*   
Zjednoczeni w Świętych Obcowaniu, obchodzimy prześwięty dzień, w którym Najświętsza Dziewica Maryja porodziła temu światu Zbawiciela, i ze czcią wspominamy najpierw chwalebną zawsze Dziewicę Maryję, Matkę tegoż Boga i Pana naszego Jezusa Chrystusa: a także Świętego Józefa, Oblubieńca Najświętszej Dziewicy,[^214]   


### Antyfona na Komunię  
*Zch 9:9*   
Raduj się wielce, córko syjońska! Wołaj radośnie, córko Jeruzalem! Oto przychodzi twój Król: On, sprawiedliwy i Zbawiciel świata.[^215]   


### Pokomunia  
Niechaj nas zawsze odradza, o Panie, sakramentalne odnowienie przyjścia Tego, którego przedziwne narodzenie zniosło starą przewinę ludzkości.   
Przez tegoż Pana.[^216]   


*Wspomnienie św. Anastazji*   
Nasyciłeś, Panie, rodzinę Twoją świętymi darami: wzmacniaj nas stale za wstawiennictwem tej, której uroczystość obchodzimy.   
Przez Pana.[^217]   


### Objaśnienia Ewangelii  

\(1\) «Pasterze mówili jeden do drugiego: Pójdźmy aż do Betleem ...» Bez
wahania wszyscy oni pasterze godzą się na to, żeby pójść do Betleem
i tam szukać Pana Jezusa, o którym im Aniołowie oznajmili. Nieraz i nas
Anioł Stróż z woli Bożej zachęca przez wewnętrzne natchnienia czyli
pobudki święte: pójdź do Betleem, tj. do kościoła na nabożeństwo,
na kazanie, pokłonić się Panu Jezusowi, pozostającemu jakby w żłóbku
w cyborium na ołtarzu; nieraz każdego z nas Anioł Stróż zagrzewa: pójdź
szukać P. Jezusa przez zaparcie samego siebie, odmów sobie jakiejś
przyjemności, wygody lub zachcianki, zdobądź się na sumienność
w spełnianiu obowiązków, spełnij jakikolwiek dobry uczynek. Szczęśliwy,
kto za przykładem pasterzy nie waha się pójść za dobrą pobudką,
szczęśliwszy ten, co ma tak, jak i pasterze, jednomyślnych towarzyszów
do dobrego.

\(2\) Nie wątpią pasterze o prawdziwości dobrej nowiny, zwiastowanej im
przez Anioła, owszem są przekonani, że sam Bóg do nich przemówił i dla
tego powiadają: «oglądajmy to słowo, które się stało, które nam Pan
pokazał.» Poczuwają się do obowiązku, żeby czemprędzej oddać pokłon
nowonarodzonemu Mejsaszowi, o którym im oznajmiono. A poczuwali się
do tego tem chętniej, że jakkolwiek byli ludźmi prostymi i ubogimi,
przecież dobrze znali wiarę swoją i proroctwa o przyjściu Mesjasza,
którego z wieloma innymi w Izraelu, gorąco oczeliwali.

\(3\) «Przyszli», nie tak jak ci, którzy byli zaproszeniu na gody,
a wynajdywali sobie różne wymówki, ale «kwapiąc się», nie leniwie
ociągając się, – «i znaleźli», dlatego że się pospieszyli, znaleźli
potwierdzenie objawienia anielskiego, znaleźli samegoż P. Jezusa wraz
z Matką Jego Najśw. i z św. Józefem. Do dobrego spieszyć się powinniśmy,
bo inaczej łatwo spotkać nas może to, co przydarzyło się onym pięciu
głupim pannom, które nie zdążyły na przyjęcie oblubieńca. Pilno nam ma
być do każdego dobrego uczynku, bo tem Bogu się przysługujemy, bo czasu
nie wiele mamy, a wieczność czeka, bo każby z nas nagrzeszył,
a przynajmniej zaniedbał wiele, więc musimy nagrodzić sobie straty
poniesione. W szczególności niech ci  pilno będzie w niedzielę i święta
na nabożeństwo, a w każdy dzień do rannego wstawania i pacierza;
wyraźnie przecież napomina Pismo św.: «w godzinę wstawania nie baw się.»

\(4\) «Naleźli Marję i Józefa, niemowlątko położone w żłobie.» Kto chce
trafić do P. Jezusa, zwyczajnie trafia do Niego przez Marję i Józefa
św. Choć nie ma o tem wyraźnego objawienia Bożego, ani artykułu wiary,
jest jednak bardzo poważne i szeroko rozpowszechnione mniemanie
w Kościele Bożym, że jak samegoż P. Jezusa, takteż wszystkie dary
i łaski, a szczególnie tę nad inne drogocenną łaskę poznania P. Jezusa,
Bóg nam daje przez ręce Najśw. Panny. I z pewnością nie stracisz na tem,
jeżeli za przykładem pastuszków, będziesz przez Marję i Józefa
św. szukał zbliżenia się do P. Jezusa. «Naleźli Marję i Józefa,
niemowlątko położone w żłobie.» Znaleźli Ich więc w opuszczeniu
i ubóstwie wielkiem; ale tem się bynajmniej nie zgorszyli ani się tem
nie zachwiała ich wiara, ich ufność i serdeczne ich wesele. Wielką
widocznie znaleźli łaskę u Boga i wielką też stąd mieli zasługę. Panom
Betleemskim i w ogóle żydom zdawało się, że obiecany Mesjasz powinien
okazać się w postaci króla przynajmniej tak potężnego i bogatego, jakim
był niegdyś Dawid albo Salomon; a kiedy P. Jezus pojawił się w postaci
sługi, – tak ubogim, że nie miał ani jamy ani liszki, ani gniazda jak
ptaki, a cóż dopiero domu uczciwego, jak ludzie, albo pałacu jak
królowie; – kiedy P. Jezus przyszedł nie jak król, otoczony licznem
wojskiem pancernych rycerzy i zbrojnych żołnierzy, ale jakby osamotniony
i opuszczony od wszystkich; przyszedł nie potężny, ale zjawił się jako
wątła, bezsilna dziecina, żydzi zamiast uwierzyć w Niego, złością
przeciwko Niemu zawrzali; a gdy Go wreszcie konającego ujrzeli
na krzyżu, opuszczonego od wszystkich i przez nich niejako zwyciężonego,
okrutnie z Niego szydzić poczęli. A jednak P. Jezus jest królem i to
królem królujących, potężniejszym nad wszystkich i królestwu Jego nie
masz końca; lecz królestwo Jego nie jest z tego świata, ani w blasku
doczesnym, ani w zaszczytach ziemskich. P. Jezus jest bogaty
we wszystko; do Niego należy złote słońce i srebrny księżyc i świat cały
z wszystkiemi bogactwy swemi; lecz nie kocha się w tych znikomych
bogactwach, bo mad nie lepsze, wieczne, – a w ludziach nienawidzi
chciwości, która jest korzeniem waszego złego i gani kłopotliwe
troskanie się o potrzeby doczesne, które ludzi odwodzi od statecznego
szukania królestwa Bożego i sprawiedliwości jego. Żydzi ówcześnie, tak
samo i dzisiejsi, nie rozumieli życia i szczęścia bez zaszczytów,
blasku, bez wielkich dostatków i dlatego był im P. Jezus, jak się wyraża
Apostoł, «zgorszeniem». Ale i pomiędzy chrześcijanami było i jest
po dziś dzień pełno takich, którzy o królestwie Bożem i sprawiedliwości
jego i o wiecznej w niebie szczęśliwości mało tylko, albo i wcale nic
nie myślą, ale jedynie zaprzątnieni są troską o byt i używanie doczesne.
Tacy na równi z żydami nic nie chcą wiedzieć o P. Jezusie, ale też i P.
Jezus nawzajem o niech nic wiedzieć nie chce. Czy ty czasem do nich nie
należysz? Wglądnijże w siebie i zastanów się o co w gruncie rzeczy
najwięcej dbasz, a co głównie się troszczysz, czy najprzód o Królestwo
Boże i sprawiedliwość jego, czy też raczej o rzeczy doczesne
i powodzenie ziemskie?

\(5\) «A wszyscy, którzy słyszeli, dziwowali się temu i co do nich
pasterze mówili.» Pastuszkowie, trzymając się tego, co powiedziano
u Tobiasza: «Tajemnicę królewską taić dobrze jest, ale sprawy Boskie
objawiać i wyznawać poczciwą rzecz jest,» chętnie rozpowiadali znajomym
i po całej okolicy cokolwiek słyszeli i widzieli, a ludzie dziwowali się
temu. Dziwowali się, ale mało kto szedł do Dzieciątka, lecz poprzestali
na tem, że się dziwowali – i zapomnieli. My także nieraz dziwujemy się
temu i owemu, czem P. Bóg nas ostrzega, ale na rozum ani do serca nie
bierzemy – i zapominamy.

\(6\) Lecz inaczej Marja: ona «te wszystkie słowa zachowywała, stosując
w sercu swojem.» Nie wiele mówiła, bo to Pannie nie przystoi, bo byłaby
musiała wychwalając Syna swego, chwalić i siebie, a tego nie śmiała.
Jest czas milczenia i czas mówienia; dla niej był teraz czas milczenia;
czas mówienia przyszedł po chwalebnem Wniebowstąpieniu P. Jezusowem,
kiedy Apostołowie mieli głosić, a Łukasz św. spisać Ewangelją
św. «Stosując w sercu swojem.» Stosowała Najśw. Panna, t.zn.
porównywała, to co się wtenczas działo z proroctwami i figurami
zawartemi w Piśmie św. Starego Zakonu. Zarazem też zastosowała całe
postępowanie swoje do tego, żeby być, o ile możności, godną Matką
i służebnicą nowonarodzonego Dzieciątka Jezus. Pomyśl z uwielbieniem,
jak czystem, jak świętem było to Niepokalane Serce Marji i tak
do Dzieciątka, jak i do Matki Jego i do mniemanego Ojca nowem zapałaj
nabożeństwem.

\(7\) «I wrócili się pasterze wysławiając i chwaląc Boga ze wszystkiego
co słyszeli i widzieli, jako im powiedziano jest.» Oto korzyść jaką
na pierwszem miejscu odnieśli z Bożego Narodzenia. Nie siebie
przechwalają, że Aniołowie im się objawili, że rozmawiali z Marją
i Józefem św., że mu dary i ofiary swoje złożyli, – nie siebie,
ale Boga wysławiają i chwalą. Ucz się od nich, nie szukać siebie
i chwały swojej; wglądnij w siebie, czy zbyt często nie mówisz osobie,
a zbyt rzadko o P. Bogu i popraw się.

«Źródło: ks. H. Jackowski SI, Ewangelje niedzielne i świąteczne z objaśnieniami»

■


## 25 XII – Boże Narodzenie — Msza w Dzień   

<div style="text-align:center"><img src ="./data/divinum-officium-custom/web/www/missa/Polski/Sancti/12-25m3.png" /></div>

*Stacja u Najświętszej Maryi Panny Większej*   
*1 klasy z oktawą 2 klasy*   
*Szaty białe*   
Trzecia Msza Bożego Narodzenia, która jest punktem kulminacyjnym obchodu, zwraca naszą uwagę na godność Dziecięcia, które spoczęło w betlejemskim żłóbku. Słyszymy najwspanialsze teksty Nowego Testamentu opiewające majestat wcielonego Słowa. Śpiewy mszalne będące echem tych czytań wzywają cały świat do uczczenia nowo narodzonego Zbawiciela, który jest Królem.   


### Introit  
*Iz 9:6*   
*Liturgia celowo zmieniła nieco tekst wyjęty z Izajasza, aby podkreślić, że Chrystus przychodzi wykonać wielki Boży plan Odkupienia.*   
Maleńki nam się narodził i Syn został nam dany; władza spoczęła na Jego ramionach, a imię Jego nazwano: Zwiastun wielkiego Planu.   
*Ps 97:1*   
Śpiewajcie Panu pieśń nową, albowiem cuda uczynił.   
Chwała Ojcu.   
Maleńki nam się narodził i Syn został nam dany, władza spoczęła na Jego ramionach, a imię Jego nazwano: Zwiastun Wielkiego Planu.[^218]   


### Kolekta  
Dozwól, prosimy Cię, wszechmogący Boże, aby nowe narodzenie się w ciele Jednorodzonego Syna Twego wyzwoliło nas z jarzma grzechu, w którym nas trzyma dawna niewola.   
Przez tegoż Pana.[^219]   


### Lekcja  
Czytanie z Listu świętego Pawła Apostoła do Hebrajczyków.   
*Hbr 1:1-12*   
Po rozlicznych i przeróżnych sposobach, jakimi niegdyś mówił Bóg do ojców przez Proroków – na koniec w tych czasach przemówił do nas przez Syna. Jego to ustanowił dziedzicem wszystkich rzeczy i przez Niego stworzył wszechświat. Ten zaś będąc jasnością chwały i odbiciem istoty Jego, a podtrzymując wszystko słowem swej potęgi, dokonał oczyszczenia z grzechów i zasiadł na prawicy majestatu na wysokości. Tym wyższy stał się od Aniołów, im osobliwsze nad nich odziedziczył imię. Bo któremuż to z Aniołów powiedział kiedy (Bóg): «Synem moim jesteś, jam ciebie dziś zrodził»? I znowu: «Ja mu będę ojcem, a on mi będzie synem». I kiedy znów wprowadza pierworodnego na okręg ziemi, mówi: «Niechaj Mu cześć oddają wszyscy Aniołowie Boży». A do Aniołów powiada: «Z Aniołów swoich czyni On wichry, a ze sług swoich ognia płomienie». Do Syna zaś: «Stolica Twoja, Boże, na wieki wieków; berło prawości, berło panowania Twego. Umiłowałeś sprawiedliwość, a nienawidzisz nieprawości, dlatego namaścił Cię, Boże, Bóg Twój olejkiem wesela nad uczestników Twoich». Oraz: «Tyś, o Panie, na początku utwierdził ziemię, a dziełem rąk Twoich są niebiosa. Zaginą one, ale Ty trwać będziesz. I wszystkie jako szata zestarzeją się i zmienisz je jako odzienie, a zostaną zmienione. Tyś wszakże zawsze tenże sam i lata Twoje nieskończone».[^220]   


### Graduał  
*Ps 97:3; 97:2*   
Ujrzały wszystkie krańce ziemi zbawienie Boga naszego: radośnie wykrzykujcie Panu, wszystkie ziemie.   
V. Okazał Pan swoje zbawienie, w oczach pogan objawił sprawiedliwość. Alleluja, alleluja.   
V. Dzień święty nam zajaśniał: pójdźcie, narody, oddajcie pokłon Panu: albowiem światłość wielka zstąpiła dziś na ziemię. Alleluja.[^221]   


### Ewangelia  
Ciąg dalszy ☩ Ewangelii świętej według Jana.   
*J 1:1-14*   
*Sławny prolog Ewangelii św. Jana należy do najwspanialszych tekstów w literaturze świata. Nigdy mowa ludzka nie wyrażała tak wielkich tajemnic ujętych w tak zwięzłą formę. Tekst ten był ulubioną modlitwą pierwszych chrześcijan. Wypada go rozważać w okresie świątecznym, aby zgłębić jego bogactwo.*   
Na początku było Słowo, a Słowo było u Boga i Bogiem było Słowo. Ono było na początku u Boga. Wszystko przez Nie się stało, a bez Niego nic się nie stało, co się stało. W Nim było życie, a życie było światłością ludzi, a światłość w ciemnościach świeci i ciemności jej nie ogarnęły.   
Był człowiek posłany od Boga, a Jan mu było na imię. Przyszedł on na świadectwo, aby świadczyć o światłości, aby przez niego wszyscy uwierzyli. Nie był on światłością, ale miał świadectwo dać o światłości.   
Była światłość prawdziwa, która oświeca każdego człowieka na ten świat przychodzącego. Na świecie był, a świat był przez Niego stworzony i świat Go nie poznał. Przyszedł do swojej własności, a swoi Go nie przyjęli. A wszystkim, którzy Go przyjęli i uwierzyli w imię Jego, dał moc, aby się stali synami Bożymi, którzy nie z krwi ani z żądzy ciała, ani też z woli ludzkiej, ale z Boga się narodzili. (tu się przyklęka) A Słowo stało się ciałem i mieszkało między nami, i widzieliśmy chwałę Jego, pełnego łaski i prawdy, chwałę jako Jednorodzonego od Ojca.[^222]   


### Antyfona na Ofiarowanie  
*Ps 88:12; 88:15*   
Twoimi są niebiosa, Twoja też jest ziemia: Ty okrąg świata założyłeś i co go napełnia. Podstawą Twego tronu sprawiedliwość i prawo.[^223]   


### Sekreta  
Uświęć, Panie, złożone dary przez nowe narodzenie Jedynego Syna Twojego i oczyść nas ze zmazy naszych grzechów.   
Przez tegoż Pana.[^224]   


### Prefacja  
*Prefacja o Bożym Narodzeniu*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Albowiem przez tajemnicę wcielonego Słowa zajaśniał oczom naszej duszy nowy blask Twojej światłości, abyśmy poznając Boga w widzialnej postaci, zostali przezeń porwani do umiłowania rzeczy niewidzialnych.   
Przeto z Aniołami i Archaniołami, z Tronami i Państwami oraz ze wszystkimi hufcami wojska niebieskiego śpiewamy hymn ku Twej chwale, wołając bez końca:[^225]   


### Communicantes  
*Na Boże Narodzenie i przez Oktawę*   
Zjednoczeni w Świętych Obcowaniu, obchodzimy prześwięty dzień, w którym Najświętsza Dziewica Maryja porodziła temu światu Zbawiciela, i ze czcią wspominamy najpierw chwalebną zawsze Dziewicę Maryję, Matkę tegoż Boga i Pana naszego Jezusa Chrystusa: a także Świętego Józefa, Oblubieńca Najświętszej Dziewicy,[^226]   


### Antyfona na Komunię  
*Ps 97:3*   
Ujrzały wszystkie krańce ziemi zbawienie Boga naszego.[^227]   


### Pokomunia  
Wszechmogący Boże, narodzony dzisiaj Zbawiciel świata przywrócił nam synostwo Boże; spraw, prosimy, aby nam udzielił daru nieśmiertelności:   
Który z Tobą.[^228]   


### Objaśnienia Ewangelii  

\(1\) Początek Ewangelji św. Jana, zawierający w sobie szczególnie
wyraźną i dobitną naukę o Bóstwie i Wcieleniu Pana naszego Jezusa
Chrystusa, zawsze Kościół św. tak wysoko cenił, że od najdawniejszych
czasów aż po dni nasze każe ją czytać na zakończenie każdej prawie Mszy
św.: przy uroczystych przysięgach jest zwyczaj, że przysięgający kładzie
rękę na tej Ewangelji, którą mu potem kapłan podaje do pocałowania.
Gdzieindziej znowu wierni Ewangelję tę podczas nawałnic i innych
groźnych niebezpieczeństw na głos z wielkiem nabożeństwem czytają.

\(2\) Mówi tedy Jan św., od Boga nauczony: «Na początku było Słowo,»
t.zn. kiedy wszystko, co jest, być dopiero poczynało. Słowo już było:
«a było u Boga,» t.j. jedno z Bogiem, «a Bogiem było Słowo». Syn Boży,
który jest drugą osobą Trójcy Przenajświętszej, jeden co do istoty
z Bogiem Ojcem i z Bogiem Duchem Świętym, a zatem jeden co
do wszechmocy, co do wieczności, co do wszechwiedzy, krótko mówiąc jeden
co do wszystkich doskonałości, – a zarazem różny od Ojca i Ducha
Świętego co do Osoby: nazywany bywa w Piśmie św. Mądrością, Światłością,
albo też Słowem odwiecznem. To Słowo, czyli Syn Boży, powtarza Jan św.,
było na początku, t.zn. przed wieki i zawsze u Boga jako jedna z trzech
Osób Trójcy Przenajświętszej, jedno z Bogiem Ojcem i Duchem Świętym, Bóg
żywy i prawdziwy. Przezeń, potwierdza dalej św. Ewangelista, «stało się
wszystko, cokolwiek się stało, – a bez Niego nic się nie stało», ani
stać się nie mogło, bo bez Boga nic stać się nie może.

\(3\) Ten Syn Boży, Bóg prawdziwy, «Słowo» Przedwieczne «stało się
Ciałem.» Nie przestało być Bogiem, bo to niepodobna, ale będąc zawsze
i na wieki Bogiem nieskończonym, cudem mądrości, wszechmocy i dobroci
nieprzebranej, stało się zarazem człowiekiem, we wszystkiem, krom
grzechu, do nas podobnym, człowiekiem prawdziwym, jak każdy z nas,
człowiekiem, mającym ciało i duszę i podległym wszystkim dolegliwościom,
na jakie my narażeni jesteśmy. Bóg – Człowiek, Syn Boży, który stał się
zarazem synem człowieczym, nazwany jest imieniem Jezus, t.zn. Zbawiciel.
Nazwany też jest z urzędu swego i z godności jaką miał piastować:
Chrystusem, t.zn. Pomazaniec Pański, zapowiedziany przez Boga. Bóg stał
się człowiekiem, a zatem był człowiek na ziemi, który jest Bogiem
prawdziwy. Patrz, jak dalece Bóg się uniżył, tak, iż Stwórca stał się –
śmiertelnym. Pan stał się – sługą, bogaty stał się – ubogim, wielki
i nieskończony – maluczkim, wszechmocny – słabym; a wszystko to na to,
aby ród ludzki wywyższyć i obdarzyć godnością, jakiej by sami Aniołowie
słusznie pozazdrościć mu mogli. Otóż Narodzenie tego Człowieka,
który jest Bogiem, Kościół święty i wszyscy wierni z wielką radością
i wdzięcznością rokrocznie obchodzą. Raz jeden tylko to się stało, drugi
raz już nigdy się nie powtórzy; ale to, co się raz stało, to nigdy już
się nie odstanie, – to trwa i trwać będzie aż do skończenia świata i po
skończeniu świata na wszystkie wieki, bez końca. Bo ten Bóg-Człowiek
Chrystus Jezus wstąpił na niebiosa i siedzi na prawicy Ojca; z ludzkiem
ciałem i z ludzką duszą wstąpiwszy do nieba, nam ludziom, z którymi się
spowinowacić, otworzył przystęp do nieba, – poszedł, żeby przygotować
nam miejsce w domu Ojca swego, – i owszem uczyniwszy się bratem naszym,
«dał nam moc, abyśmy się stali Synami Bożymi, tym którzy wierzą w Imię
Jego.» I w niebie jeszcze, da li Bóg go dostąpić, po wszystkie wieki
z weselem obchodzić będziemy to Boże Narodzenie, które nam biednym
wygnańcom Ewy stało się powodem i nadzieją zbawienia.

\(4\) «W nim był żywot.» Dał ci nam P. Jezus i ten żywot doczesny,
który atoli jest raczej ciągłem umieraniem niż życiem, – tyle tylko ma
wartości, ile jest potrzebny, aby zdobyć sobie lepszy żywot: żywot łaski
i chwały! Że to życie ziemskie jest raczej ciągłem umieraniem, niżeli
życiem, łatwo przyznasz, jeżeli zastanowisz się nad tem, że ile dni
człowiek żyje, o tyle też dni zbliża się do śmierci swojej. O życiu
łaski i chwały zaś, na które w tem życiu doczesnem możemy i powinniśmy
sobie zasłużyć, tak mówi św. Augustyn: «Dwojaki żywot, od Boga sobie
objawiony i zalecony, zna Kościół św., z których jeden jest w wierze,
a drugi w oglądaniu; jeden tu w czasie naszego pielgrzymowania, drugi
w wieczności mieszkania niebieskiego; jeden w trudzeniu się, drugi
w odpoczynku; jeden tu w drodze, drugi tam w Ojczyźnie; jeden
w uczynkach i działaniu, drugi w używaniu zapłaty i oglądaniu Boga;
jeden chroni od złego, i czyni dobrze, drugi nie zna złego, któregoby
trzeba się wystrzegać, a ma niezmiernie wiele dobrego, na którem używa;
w tym walczymy z nieprzyjacielem; w tamtym wolni od nieprzyjaciół
królować będziemy.»

\(5\) Św. Jan Chrzciciel, którego niektórzy uważali za Mesjasza
obiecanego, nie był nim, lecz na to tylko był od Boga tak bogato
uposażony, aby dał świadectwo o Synu Bożym. Istotnie wszystko, cokolwiek
możesz spotkać wielkiego, pięknego, dobrego lub mądrego, bynajmniej nie
jest Bogiem ani równe Bogu, ale służy tylko na to, aby świadczyć
o wielkości, piękności, dobroci i mądrości Boga i Pana naszego, który to
wszystko uczynił.

\(6\) «Była światłość prawdziwa, która oświeca wszelkiego człowieka
na ten świat przychodzącego.» Wołają ludzie i przechwalają się, że nie
masz jak oświata i chełpią się, że oświaty wciąż przybywa. Prawdziwą
oświatą jest jedynie ta, co przychodzi od «prawdziwej światłości,
która oświeca wszelkiego człowieka na ten świat przychodzącego». Oświata
zaś, która milczy, albo ledwie mówi o tej prawdziwej światłości, jest
oświatą błędną i jak te błędne ogniki na bagnach prowadzi do toni. Jak
wielka zachodzi różnica między nauką prawdziwą, która szczerze prawdy
szuka i szczerą tylko prawdę głosi, a nauką mniemaną, która nawet
na miano nauki nie zasługuje, bo lada domysły i wymysły za rzetelną
podaje prawdę, tak też wielka i zasadnicza zachodzi różnica między
oświatą prawdziwą, a oświatą pozorną. Oświata prawdziwa uczy o rzeczach
jedynie prawdziwych; uczy też o rzeczach wątpliwych i przypuszczalnych,
ale nie stawia ich w jednym rzędzie z prawdą niewątpliwą; uczy wreszcie
o wszystkiem, co może być potrzebna, pożyteczne, a choćby nawet tylko
przyjemne; nigdy jednak nie spuszcza z oka Boga i prawdy Bożej, która,
kiedy wszystko przeminie i pójdzie w zapomnienie, jedna trwać będzie
na wieki. Przeciwnie oświata fałszywa uczy często i nieprawdę na równi
z prawdą, albo też zamiast prawdy. Co więcej, oświata prawdziwa czyni
ludzi lepszymi, zacniejszymi, i sprawiedliwszymi, bo czyni ich coraz
podobniejszymi do Tego, który jest «światłością prawdziwą»,
do Boga-Człowieka, Pana naszego Jezusa Chrystusa. Oświata zaś zła uczy
człowieka kochać się w tem, w czem świat sią kocha, – w więc
w pożądliwości oczu, czyli chciwości, w pożądliwości ciała, czyli
w dogadzaniu ciału i zmysłowości, w pysze żywota, czyli w wysokiem
o samym sobie rozumieniu i w pragnieniu czci, nie u Boga, ale u ludzi.
Czyni zatem oświata fałszywa ludzi gorszymi, swawolniejszymi,
nieuczciwszymi, nie sprawiedliwszymi. Dbajże dla siebie i swoich
o oświatę prawdziwą, – ale strzeż siebie i swoich, jakby od ognia
i jadu, od oświaty przewrotnej. Z «owocu bywa drzewo poznane.»

\(7\) Żali się Ewangelija św.: «światłość w ciemnościach świeci,
a ciemności jej nie ogarnęły; – świat jest uczynion przezeń, a świat Go
nie poznał; przyszedł do własności, a swoi Go nie przyjęli.» Ciemności,
to są ci ludzie, co albo nie wierzą, albo wiary św. nie znają; świat,
to są ci, co poddają się wyżej wymienionej trojakiej pożądliwości
światowej. Własnością P. Jezusową, to wszyscy Chrześcijanie chrztem
św. obmyci, to w wyższym jeszcze stopniu bierzmowani, to nade wszystko
kapłani, na szczególne dziedzictwo Pana wybrani i namaszczeni. Biadaż
nam wszystkim, jeślibyśmy nie chcieli przyjąć Pana naszego i słowa
światłości Jego.

«Źródło: ks. H. Jackowski SI, Ewangelje niedzielne i świąteczne z objaśnieniami»

■


## Niedziela w Oktawie Bożego Narodzenia   
*2 klasy*   
*Szaty białe*   
Przepiękna antyfona na wejście, która była natchnieniem dla autora kolędy «Wśród nocnej ciszy», przypomina, że spoczywające w żłóbku Dziecię to odwieczne Słowo, które zstąpiło z królewskiego tronu w niebie. Żłóbek stał się ziemskim tronem wcielonego Boga, który z niego odbierał pierwsze hołdy. Ubóstwo żłóbka i stajenki zapowiadają już trzeci tron Zbawiciela — krzyż. W ewangelii słyszymy z ust starca Symeona zapowiedź, że Chrystus «przeznaczony jest na upadek i na powstanie wielu w Izraelu, na znak, któremu sprzeciwiać się będą». Od chwili przyjścia Chrystusa na świat dosięga On swoim wpływem każdego człowieka i zmusza do opowiedzenia się za Nim albo przeciw Niemu. Prawdę tę wyraził dosadnie Mickiewicz: «Wierzysz, że się Bóg zrodził w betlejemskim żłobie, lecz biada ci, jeżeli nie zrodził się w tobie». Przez przyjęcie Chrztu świętego stanęliśmy przy Chrystusie; wystawiamy Go dzisiaj jako naszego króla i prosimy o gorliwość w Jego służbie.   


### Introit  
*Mdr 18:14-15*   
Gdy wszystko było w głębokim milczeniu, a noc w swym biegu połowy drogi dosięgła, wszechmocne Słowo Twoje, Panie, zstąpiło z nieba, z królewskiego tronu.   
*Ps 92:1*   
Pan króluje, w majestat się oblókł; odział się Pan w potęgę i przepasał się.   
Chwała Ojcu.   
Gdy wszystko było w głębokim milczeniu, a noc w swym biegu połowy drogi dosięgła, wszechmocne Słowo Twoje, Panie, zstąpiło z nieba, z królewskiego tronu.[^229]   


### Kolekta  
Wszechmocny, wieczny Boże, kieruj naszymi czynami według Twojego upodobania, abyśmy   
w Imię umiłowanego Syna Twego mogli obfitować w dobre uczynki.   
Który z Tobą.[^230]   


*W Oktawie Narodzenia*   
Dozwól, prosimy Cię, wszechmogący Boże, aby nowe narodzenie się w ciele Jednorodzonego Syna Twego wyzwoliło nas z jarzma grzechu, w którym nas trzyma dawna niewola.   
Przez tegoż Pana.[^231]   


### Lekcja  
Czytanie z Listu świętego Pawła Apostoła do Galatów.   
*Ga 4:1-7*   
*Św. Paweł poucza nas, że Wcielenie Syna Bożego przyniosło nam łaskę przybrania za dzieci Boże i prawo do udziału w Królestwie Bożym.*   
Bracia! Powiadam tedy: Dopóki dziedzic jest dziecięciem, niczym się nie różni od niewolnika, chociaż jest panem wszystkiego. Ale podlega opiekunom i rządcom aż do czasu wyznaczonego przez ojca. Tak też i my, gdyśmy byli dziećmi, podlegaliśmy żywiołom tego świata. Lecz gdy nastała pełność czasu, zesłał Bóg Syna swego powstałego z niewiasty i podległego Zakonowi, aby tych, którzy byli pod Zakonem, odkupił, żebyśmy i my dostąpili synostwa. A że jesteście synami, zesłał Bóg Ducha Syna swego w serca wasze, wołającego: «Abba, Ojcze». A zatem nie masz już niewolnika, lecz syn, a jeśli syn, to i dziedzic przez Boga.[^232]   


### Graduał  
*Ps 44:3; 44:2*   
Postacią Tyś piękniejszy nad synów ludzkich, wdzięk rozlał się na Twoich wargach.   
V. Z mego serca płynie słowo dobre; pieśń moją śpiewam dla Króla; mój język jest jak rylec sprawnego pisarza. Alleluja, alleluja.   
*Ps 92:1*   
Pan króluje, w majestat się oblókł; odział się Pan w potęgę i przepasał się mocą. Alleluja.[^233]   


### Ewangelia  
Ciąg dalszy ☩ Ewangelii świętej według Łukasza.   
*Łk 2:33-40*   
Onego czasu: Józef i Maryja, Matka Jezusowa, dziwili się temu, co o Nim mówiono. I błogosławił im Symeon i rzekł do Maryi, Matki Jego: «Oto Ten przeznaczony jest na upadek i na powstanie wielu w Izraelu i na znak, któremu sprzeciwiać się będą. A duszę Twoją własną przeniknie miecz, by wyszły na jaw zamysły serc wielu». I była Anna, prorokini, córka Fanuela, z pokolenia Aser. Ta była już podeszła w latach, a z mężem swym żyła lat siedem od panieństwa swego. I będąc wdową do lat osiemdziesięciu czterech, nie opuszczała świątyni, służąc Bogu dniem i nocą w postach i modlitwach. Ona to, nadszedłszy tejże godziny, wielbiła Pana i mówiła o Nim wszystkim, którzy oczekiwali odkupienia Izraela. A gdy wykonali wszystko według Zakonu Pańskiego, wrócili do Galilei, do Nazaretu, miasta swego. A Dziecię rosło i umacniało się pełne mądrości, i łaska Boża była w Nim.[^234]   


### Antyfona na Ofiarowanie  
*Ps 92:1-2*   
Bóg okrąg ziemi utwierdził, iż się nie poruszy. Od wieków tron Twój niewzruszony, o Boże, Ty od wieków jesteś.[^235]   


### Sekreta  
Prosimy Cię, wszechmogący Boże, niech dar złożony przed oczyma Twego Majestatu wyjedna nam łaskę dziecięcego oddania się Tobie i pomoże do osiągnięcia szczęśliwej wieczności.   
Przez Pana.[^236]   


*W Oktawie Narodzenia*   
Uświęć, Panie, złożone dary przez nowe narodzenie Jedynego Syna Twojego i oczyść nas ze zmazy naszych grzechów.   
Przez tegoż Pana.[^237]   


### Prefacja  
*Prefacja o Bożym Narodzeniu*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Albowiem przez tajemnicę wcielonego Słowa zajaśniał oczom naszej duszy nowy blask Twojej światłości, abyśmy poznając Boga w widzialnej postaci, zostali przezeń porwani do umiłowania rzeczy niewidzialnych.   
Przeto z Aniołami i Archaniołami, z Tronami i Państwami oraz ze wszystkimi hufcami wojska niebieskiego śpiewamy hymn ku Twej chwale, wołając bez końca:[^238]   


### Communicantes  
*Na Boże Narodzenie i przez Oktawę*   
Zjednoczeni w Świętych Obcowaniu, obchodzimy prześwięty dzień, w którym Najświętsza Dziewica Maryja porodziła temu światu Zbawiciela, i ze czcią wspominamy najpierw chwalebną zawsze Dziewicę Maryję, Matkę tegoż Boga i Pana naszego Jezusa Chrystusa: a także Świętego Józefa, Oblubieńca Najświętszej Dziewicy,[^239]   


### Antyfona na Komunię  
*Mt 2:20*   
Weźmij Dziecię i Matkę Jego, a idź do ziemi izraelskiej, pomarli bowiem ci, którzy czyhali na życie Dziecięcia.[^240]   


### Pokomunia  
Panie, niech działanie tego Sakramentu oczysci nas ze złych skłonności i spełni nasze godziwe pragnienia.   
Przez Pana.[^241]   


*W Oktawie Narodzenia*   
Wszechmogący Boże, narodzony dzisiaj Zbawiciel świata przywrócił nam synostwo Boże; spraw, prosimy, aby nam udzielił daru nieśmiertelności:   
Który z Tobą.[^242]   


### Objaśnienia Ewangelii  

\(1\) «Józef i Marja dziwowali się temu, co o nim mówiono.» Poprzedza
dzisiejszą Ewangelję św. ta, którą czytamy na Matkę Boską Gromniczną,
i w której są przytoczone słowa Symeona: «Oczy moje oglądały Zbawienie
Twoje, któreś zgotował przed oblicznością wszystkich narodów; światło
naobjawienie pogan, i chwałę ludu Twego Izraelskiego.» Niektórzy
tłumacze Pisma św. przypuszczają, że Matka Najśw. dopiero przez Symeona
się dowiedziała, że P. Jezus ma nie tylko żydom ale i poganom być
Zbawicielem i że dlatego dziwiła się. Inni mniemają, że Matka Najśw.
i tę tajemnicę miała sobie wcześniej niż Symeon objawioną, a dziwiła się
temu, co mówił Symeon nie jako rzeczy nowej, ale jako dobrodziejstwu
Bożemu tak wielkiemu, że ilekroć na nie wspomnieć, zawsze podziwiać je
potrzeba. Tak i my, chociaż od dzieciństwa wiemy, że w Przenajśw.
Sakramencie jest obecny żywy i prawdziwy P. Jezus, przecież nigdy temu
się dziwić nie przestajemy. I gdy, Bóg da, dostaniemy się do nieba,
chociaż już i tysiąc lat tam przebędziem, nigdy to niebo nowem i podziwu
godnem nam być nie przestanie.

\(2\) «I pobłogosławił im Symeon» tak jak błogosławiła Elżbieta mówiąc:
Błogosławionaś Ty między niewiastami i błogosławiony owoc żywota
Twojego. Błogosławmyż i my, wiedzą, że co niegdyś życzył Izaak Jakubowi,
to w pełnej mierze daje P. Bóg Najświętszej Pannie: «Ktoby Cię
błogosławił, niech będzie błogosławieństwa pełen.» Toż samo i o Józefie
św. powiedzieć należy.

\(3\) «Oto ten jest położon na upadek i na powstanie wielu w Izraelu
i na znak, któremu sprzeciwiać się będą.» Jest artykułem wiary, że –
jak mówi Pismo św. – PanBóg «chce, aby wszyscy ludzie byli zbawieni
i przyszli ku uznaniu prawdy, i że nie posłał Syna swego na świat, aby
sądził świat, ale iżby świat był zbawion przezeń.» Jednak Pan Bóg
ludziom wolnej woli nie odbiera i nikogo do nieba nie zmusza, chociaż je
wszystkim na oścież otwiera, i więcej czyni dla naszego zbawienia niż my
pojąć jesteśmy zdolni. Nie P. Bóg temu winien, że tylu ludzi idzie
na wieczną zgubę, ale ludzie sami sobie winni; tak jak i ten dzieciak
niesforny, który mając zdrowe oczy, a dla swawoli swojej zamyka je,
gdy w dół wpadnie, nikt mu nie winien, ale jedynie ona sam sobie. Takich
głupich i upartych dzieci, choć starych, niestety było i jest wielu
w Izraelu t.zn. pomiędzy tymi, których P. Bóg powołał do nieba. Jedni
z nich dla uporu prawdzie Bożej przez Chrystusa Pana objawionej uwierzyć
nie chcą, inni dla lenistwa lub dla doczesnych zajęć należycie ją poznać
zaniedbują, inni wreszcie mając i znając wiarę świętą, nie postępują
tak, jak ona wymaga.

\(4\) «Ten położon jest na upadek i na powstanie wielu w Izraelu i na
znak któremu sprzeciwiać się będą.» Z powodu P. Jezusa świat na dwa
podzielił się obozy: na tych, którzy stoją przy Nim, i tych,
którzy przeciw Niemu walczą; tak jest teraz i tak też będzie aż
do skończenia świata, a raczej aż do dni Antychrysta, którzy za
dopuszczeniem Bożem poruszy ziemię i piekło całe, żeby zawojować Kościół
święty, czyli królestwo Boże na ziemi. Walka ta zapowiedziana była już
w raju: «Położę nieprzyjaźń między tobą, a między niewiastą: i między
nasieniem twem a nasieniem jej; ona zetrze głową twoją, a ty czyhać
będziesz na piętę jej.» O tej walce często mówi Pismo św. Starego
Zakonu, ilekroć np. wspomina o synach Bożych a synach Beljalowych. Walkę
tę zaciętą i nieustającą, w której chodzi o chwałę Bożą, a zarazem
o zbawienie nasze, bardzo wyraźnie przepowiada sam P. Jezus, kiedy
ostrzega uczniów swoich, że prześladowanie cierpieć będą dla Imienia
Jego i kiedy im mówi: «Zaprawdę, zaprawdę powiadam wam, iż będziecie
płakać i lamentować wy, a świat się będzie weselił.» Apostołowie też
często wspominają o tej walce, jaka wre między światem, ciałem i czartem
z jednej strony, a między tymi wszystkimi, którzy «chcą pobożnie żyć
w Jezusie Chrystusie». Walka toczy się na zewnątrz i na wewnątrz każdego
z nas; z ktokolwiek jej nie doznaje, najczęściej bywa to znakiem, że już
poddał się wrogom Pana Chrystusowym i że mało, albo wcale nie dba
o chwałę Bożą i własne zbawienie. Na zewnątrz była taka walka od czasów
Apostołów przez trzysta lat aż do dni cesarza Konstantego W., kiedy
to usiłowano Kościół św. i wiarę Chrystusową utopić we krwi jej
wyznawców. W tym czasie więcej niż jedenaście milionów chrześcijan życie
za Boga i wiarę położyło. Potem nastały herezje i schizmy rozmaite,
któremi możni tego świata posługiwali się ku ujarzmieniu Kościoła św.,
i starali się nie dopuścić, żeby na Boga więcej się oglądano, niżeli
na nich. Ta walka z herezją nie ustała po dni nasze, ale trwać będzie aż
do skończenia świata. Było tak, jest i będzie, że wciąż znajdować się
będą ludzie, którzy wymysły swoje przekładają nad słowo Boże, i wbrew
onemu słowu Pisma św., że «nie jest pod niebem inne dane ludziom,
w którembyśmy mieli być zbawieni,» zwodzą drugich płonnemi obiecankami,
byle ich odwieść od P. Jezusa i Oblubienicy Jego, św. Kościoła
katolickiego. Takiemi wymysłami są oprócz innych herezyj jawnych, które
z dawnych czasów dotrwały, nowsze, jakoto liberalizm i socjalizm. Są one
gorsze od dawnych, bo obłudnie wmawiają w ludzi nieopatrznych i wiarę
św. nie dość znających, że można być liberałem, nawet socjalistą,
a zarazem pozostać katolikiem. Wierutne to kłamstwo, bo Kościół
św. wielokrotnie potępił główne zasady tak liberalizmu, jak
i socjalizmu, i ktokolwiek tych zasad się trzyma, ten odstąpił Boga
i prawdy jego. Bo jako jeden jest tylko Bóg, tak też jedna tylko jest
prawda Jego. Wewnątrz nas zaś odbywa się ta walka w trojakim głównie
kierunku, o którym mówi Jan św.: «Nie miłujcie świata, ani tego, co jest
na świecie; jeśli kto miłuje świat, niemasz w nim ojcowskiej miłości.
Albowiem wszystko co jest na świecie, jest pożądliwość ciała
i pożądliwość oczu i pycha żywota.» Ktokolwiek ceni sobie dobrobyt
i więcej niż spokój sumienia, kto rozkosze i przyjemności połączone
z używaniem stawia ponad przykazania Boże i kościelne, kto wreszcie
szuka chwały i wziętości u ludzi więcej niż chwały u Boga – taki
niechaj wie, że do niego stosuje się owo straszne słowo P. Jezusa: «Kto
nie jest ze mną, przeciw mnie jest; a kto nie zgromadza ze mną,
rozprasza.» Wglądnijże każdy z siebie, czy z zasad i z życia swego
należysz do obozu Chrystusowego, czy też raczej do obozu szatana?

\(5\) «I duszę twą własną przeniknie miecz, aby myśli z wiela serc były
objawione.» Matka Najświętsza, dlatego że najściślej jest zjednoczona
z P. Jezusem, tem samem bierze udział we wszystkiem co Chrystusowe, jak
w niebie podziela chwałę Jego, tak tu na ziemi podzielać musiała
koniecznie Jego ucisk i mękę. Jeżeli zatem P. Jezus, który najlepszym
jest Synem, nie chciał oszczędzić matce swojej, tak niewinnej i świętej,
cierpienia, ale przeciwnie zrządził, że stała się Matką Bolesną,
to w jakmimże świetle przedstawią się myśli serca twego, które przy
najmniejszym cierpieniu skore jest do szemrania i radeby bez cierpienia
używać tu na ziemi, a o niebo wcale nie dbać?

\(7\) «A dziecię rosło i umacniało się pełne mądrości, a łaska Boża byłe
w Niem.» O tym postępie P. Jezusa dobrze naucza św. Tomasz: «Dwojakim
sposobem może kto róść w mądrości i łasce, albo mu przybywa samejże
mądrości i łaski, – o takim postępie u P. Jezusa nie może być mowy;
albo w działaniu swojem okazuje coraz więcej mądrości i cnoty. Tak było
u P. Jezusa, który postępując w lata, objawiał zarazem coraz większą
prawdziwie zdumiewającą mądrość i zacność.»

«Źródło: ks. H. Jackowski SI, Ewangelje niedzielne i świąteczne z objaśnieniami»

■


## 26 XII – Św. Szczepana, Pierwszego Męczennika   
*Stacja u Św. Szczepana na Wzgórzu Coelius*   
*2 klasy*   
*Szaty czerwone*   
«Wczoraj obchodziliśmy pamiątkę doczesnych narodzin wiecznego Króla, dzisiaj czcimy pamiątkę narodzin dla nieba Jego Męczennika. Wczoraj narodził się Chrystus w pieluszki owinięty, dzisiaj Szczepan został przezeń obleczony szatą nieśmiertelności. Wczoraj ciasny żłóbek przyjął Bożą Dziecinę, dzisiaj bezmiar nieba ogarnął zwycięskiego Szczepana. Szczepan wstąpił do nieba wśród kamienujących go Żydów, ponieważ Jezus zstąpił na ziemię wśród śpiewających Aniołów». (św. Fulgencjusz).   
Umęczonym za wiarę Kościół nadaje tytuł martyr, co znaczy świadek. Święty Szczepan był pierwszym z wielkiej liczby męczenników, którzy oddając swe życie za Chrystusa, świadczyli o prawdziwości Jego posłannictwa i Jego nauki. Święty Szczepan był jednym z siedmiu diakonów, których apostołowie powołali do opieki nad biednymi chrześcijanami w gminie jerozolimskiej. Pomagał on również w głoszeniu Ewangelii, a Bóg potwierdził jego przepowiadanie cudami. Powodzenie jego działalności spowodowało aresztowanie, proces przed Sanhedrynem i ukamienowanie w kilka lat po śmierci pana Jezusa (prawdopodobnie zima 36/37 r.). Między okolicznościami śmierci świętego Szczepana i Pana Jezusa dostrzegamy wzruszające podobieństwa. Liturgia podkreśla szczególnie miłość nieprzyjaciół.   
Imię świętego Szczepana, które znaczy «Uwieńczony», wymienia się w kanonie Mszy świętej.   


### Introit  
*Ps 118:23; 118:86; 118:23*   
Zasiedli możni i zmówili się przeciw mnie, niesłusznie mię prześladują. Ty wspomóż mnie, Panie, Boże mój, gdyż Twój sługa przestrzegał Twych przykazań.   
*Ps 118:1*   
Błogosławieni, których droga jest niepokalana, którzy postępują zgodnie z prawem Pana.   
Chwała Ojcu.   
Zasiedli możni i zmówili się przeciw mnie, niesłusznie mię prześladują. Ty wspomóż mnie, Panie, Boże mój, gdyż Twój sługa przestrzegał Twych przykazań.[^243]   


### Kolekta  
Daj nam, prosimy Cię, Panie, naśladować to, co czcimy, i nauczyć się miłować także nieprzyjaciół; obchodzimy bowiem narodziny dla nieba Świętego, który umiał nawet za prześladowców modlić się do Pana naszego Jezusa Chrystusa, Syna Twojego:   
Który z Tobą.[^244]   


*W Oktawie Narodzenia*   
Dozwól, prosimy Cię, wszechmogący Boże, aby nowe narodzenie się w ciele Jednorodzonego Syna Twego wyzwoliło nas z jarzma grzechu, w którym nas trzyma dawna niewola.   
Przez tegoż Pana.[^245]   


### Lekcja  
Czytanie z Dziejów Apostolskich.   
*Dz 6:8-10; 7:54-59*   
*Lekcja kreśli obraz idealnej śmierci chrześcijanina, podobnego we wszystkim do swego Mistrza. Chrystus został skazany na śmierć, ponieważ zapowiedział, że zasiądzie na prawicy Bożej. Św. Szczepan został skazany, ponieważ świadczył, że to widzi.*   
W one dni: Szczepan, pełen łaski i męstwa, czynił cuda i znaki wielkie wśród ludu. Toteż wystąpili niektórzy z synagogi zwanej Wyzwoleńców, Cyrenejczyków i Aleksandryjczyków, i tych, którzy byli z Cylicji i Azji, aby rozprawiać ze Szczepanem. A nie mogli oprzeć się mądrości i Duchowi, z jakim mówił. A słuchając tego, gniewem zawrzały ich serca i zgrzytali zębami na niego. A będąc pełen Ducha Świętego i patrząc w niebo Szczepan ujrzał chwałę Bożą i Jezusa stojącego po prawicy Bożej. I rzekł: «Oto widzę niebiosa otwarte i Syna Człowieczego, stojącego na prawicy Bożej». A krzycząc głosem wielkim, zatkali sobie uszy i wszyscy razem rzucili się na niego. I wyrzuciwszy go z miasta, kamienowali, a świadkowie złożyli szaty swoje u stóp młodzieńca, zwanego Szawłem. I kamienowali Szczepana, który modlił się, mówiąc: «Panie Jezu, przyjmij ducha mojego». A padłszy na kolana, wołał głosem wielkim, mówiąc: «Panie, nie policz im tego grzechu». A gdy to powiedział, zasnął w Panu.[^246]   


### Graduał  
*Ps 118:23; 118:86*   
Zasiedli możni i zmówili się przeciw mnie, niesłusznie mię prześladują.   
*Ps 6:5*   
Ty wspomóż mnie, Panie, Boże mój, przez miłosierdzie Twoje mnie wybaw. Alleluja, alleluja.   
*Dz 7:56*   
V. Widzę niebiosa otwarte i Jezusa stojącego po prawicy mocy Bożej. Alleluja.[^247]   


### Ewangelia  
Ciąg dalszy ☩ Ewangelii świętej według Mateusza.   
*Mt 23:34-39*   
Onego czasu: Mówił Jezus do uczonych w Piśmie i faryzeuszy: «Oto ja posyłam do was proroków i mędrców i uczonych w Piśmie, a wielu z nich zabijecie i ukrzyżujecie, a innych ubiczujecie w synagogach waszych i będziecie ścigali z miasta do miasta, aż spadnie na was krew wszystkich sprawiedliwych, która rozlana jest na ziemi, od krwi sprawiedliwego Abla aż do krwi Zachariasza, syna Barachiaszowego, którego zabiliście między świątynią a ołtarzem. Zaprawdę powiadam wam, spadnie to wszystko na to plemię. O, Jeruzalem, Jeruzalem, które zabijasz proroków i kamienujesz tych, którzy są do ciebie posłani. Ilekroć chciałem zgromadzić synów twoich, jako kokosz zgromadza pisklęta swe pod skrzydła, a nie chciałoś! Oto zostanie wam dom wasz pusty. Albowiem powiadam wam: nie ujrzycie mnie odtąd, aż powiecie: Błogosławiony, który przybywa w imię Pańskie».[^248]   


### Antyfona na Ofiarowanie  
*Dz 6:5; 7:59*   
*Słowami św. Szczepana ofiarujemy Bogu naszą duszę i całe nasze życie.*   
Wybrali Apostołowie diakonem Szczepana, męża pełnego wiary i Ducha Świętego, ukamienowali go zaś żydzi modlącego się i mówiącego: Panie Jezu, przyjmij ducha mojego, alleluja.[^249]   


### Sekreta  
Przyjmij, o Panie, dary, które Ci składamy obchodząc pamiątkę Twoich Świętych, a jak męczeństwo zapewniło im chwałę, tak niech nasze oddanie się Tobie przywróci nam niewinność.   
Przez Pana.[^250]   


*W Oktawie Narodzenia*   
Uświęć, Panie, złożone dary przez nowe narodzenie Jedynego Syna Twojego i oczyść nas ze zmazy naszych grzechów.   
Przez tegoż Pana.[^251]   


### Prefacja  
*Prefacja o Bożym Narodzeniu*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Albowiem przez tajemnicę wcielonego Słowa zajaśniał oczom naszej duszy nowy blask Twojej światłości, abyśmy poznając Boga w widzialnej postaci, zostali przezeń porwani do umiłowania rzeczy niewidzialnych.   
Przeto z Aniołami i Archaniołami, z Tronami i Państwami oraz ze wszystkimi hufcami wojska niebieskiego śpiewamy hymn ku Twej chwale, wołając bez końca:[^252]   


### Communicantes  
*Na Boże Narodzenie i przez Oktawę*   
Zjednoczeni w Świętych Obcowaniu, obchodzimy prześwięty dzień, w którym Najświętsza Dziewica Maryja porodziła temu światu Zbawiciela, i ze czcią wspominamy najpierw chwalebną zawsze Dziewicę Maryję, Matkę tegoż Boga i Pana naszego Jezusa Chrystusa: a także Świętego Józefa, Oblubieńca Najświętszej Dziewicy,[^253]   


### Antyfona na Komunię  
*Dz 7:56; 7:59-60*   
*Św. Szczepan widział Pana Jezusa po prawicy Bożej. Pan Jezus ukryty pod postaciami sakramentalnymi pozwala nam kosztować słodyczy Jego obecności.*   
Widzę niebiosa otwarte i Jezusa stojącego po prawicy mocy Bożej. Panie Jezu, przyjmij ducha mojego i nie policz im tego grzechu.[^254]   


### Pokomunia  
Przyjęty Sakrament niechaj nas wspomaga, o Panie, i za wstawiennictwem św. Szczepana, Twojego Męczennika, niech nam zapewni Twą ustawiczną opiekę.   
Przez Pana.[^255]   


*W Oktawie Narodzenia*   
Wszechmogący Boże, narodzony dzisiaj Zbawiciel świata przywrócił nam synostwo Boże; spraw, prosimy, aby nam udzielił daru nieśmiertelności:   
Który z Tobą.[^256]   


### Objaśnienia Ewangelii  

\(1\) Zwyczajnie bywa tak między ludźmi, że gdzie jest jaka niezgoda lub
nawet nienawiść, tam chociaż jedna strona może więcej, druga mniej,
ostatecznie obie strony zawiniły. Zwyczajnie ludzie siebie i swoich
tylko pożytków szukają, a miłością własną zaślepieni, wszystko, co jest
im przeciwne, za krzywdę sobie wyrządzoną poczytują. Tak bywa
w niezgodach między mężem a żoną, między rodzeństwem, między sąsiadami,
tak prawie wszędzie. Wglądnij sumiennie a bezstronnie w różne zajścia
i przykrości, jakie sam miewałeś, a łatwo znajdziesz potwierdzenie tego
zdania. Wyjątek jednak z pod tej powszechnej reguły stanowią
prześladowania, o których mówił P. Jezus: «Błogosławieni,
którzy prześladowanie cierpią dla sprawiedliwości, albowiem ich jest
Królestwo niebieskie.» Prześladowani ci obstają nie przy swojem,
ale przy Bożem prawie, nie o swoje korzyści i dogodności, ale o prawdę
i sprawiedliwość się zastawiają; a w tem jeszcze przeciwników swoich ile
mogą oszczędzają i wolą krzywdę cierpieć niż innym wyrządzać. Tak było
w onem wojowaniu faryzeuszów przeciw P. Jezusowi; tak też się dzieje
w prześladowaniach, o których w dzisiejszej Ewangelji mówi P. Jezus:
«Oto ja posyłam do was proroki i mędrce i doktory; z nich zabijecie
i ukrzyżujecie, i z nich ubiczujecie w bóżnicach waszych, i będziecie
prześladować od miasta do miasta.» W tych wypadkach cała wina bywa
po stronie prześladowców.

\(2\) Po P. Jezusie, mamy pierwszy przykład takiego prześladowania dla
sprawiedliwości, na uroczystującym dziś św. Szczepanie. Powiada o nim
jeden z Ojców św., że pierwszy śmiercią swoją, który poniósł dla
P. Jezusa, odwdzięczył się P. Jezusowi za Jego śmierć, za nas
poniesioną. Chwali Pismo św. św. Szczepana, iż był pełen wiary i łaski,
pełen też Ducha Św. i mocy, a zatem zasługiwał raczej na szacunek
i miłość, niż na prześladowanie. Mimo to, oto co czytamy w Piśmie św.:
«A Szczepan pełen łaski i mocy czynił cuda i znaki wielkie między ludem.
I powstali niektórzy z bożnicy, których zowią Libertynów i Cyrenejczyków
i Aleksandrynów i tych którzy byli z Sycylii i Azji, gadając się
z Szczepanem. I nie mogli się sprzeciwić mądrości i Duchowi,
który mówił. Tedy naprawili męże, którzyby mówili, że go słyszeli
mówiącego słowa bluźniercze przeciw Mojżeszowi i Bogu. A tak wzruszył
lud i starsze doktory, a zbieżawszy się porwali go i przywiedli do rady
i postawili fałszywe świadki, którzy mówili: Ten człowiek nie przestawa
mówić słów przeciw miejscu świętemu i zakonowi. Albowieśmy go słyszeli
mówiącego: iż Jezus Nazareński, ten zburzy to miejsce i odmieni.»

\(3\) O św. Szczepanie wiemy z Pisma św. że był potężny wymową i cudami,
miły Bogu dla wiary swojej, a wdzięczny ludziom dla usłużności swojej.
Było w nim zaparcie siebie i gorliwość tak wielka, że o siebie nie dbał,
a jedynie o chwałę należną P. Jezusowi się upominał, a zarazem
cierpliwość i słodycz serca tak szczera, że kiedy go na śmierć
kamienują, on prześladowcom swoim ani słówkiem marnem się nie odgraża,
ale klęknąwszy, modli się za nich: «Panie, nie poczytaj im tego
grzechu.» I taki człowiek ginie, po ludzku mówiąc, marnie, okrutną
śmiercią, pod kamieniami tłumu roznamiętnionego,- a faryzeusze,
o których wiemy, jakimi byli, odnoszą nad nim zwycięstwo i rozzuchwaleni
tem powodzeniem sprawili, że «stało się onego dnia wielkie
prześladowanie przeciw Kościołowi, który był w Jeruzalem, i rozprószyli
się wszyscy Chrześcijanie po krainach żydowskiej ziemi Samarji, prócz
Apostołów.» Zaiste dziwne są drogi Boże.

\(4\) Jednym z najcięższych grzechów, bo grzechem przeciwko Duchowi
Świętemu, jest sprzeciwianie się uznanej prawdzie chrześcijańskiej,
a karą za ten grzech bywa w tem już życiu zaślepienie, o którem pisze
św. Jan Ewangelista: «Gdy Pan Jezus tak wiele cudów uczynił przed nimi,
nie uwierzyli weń ... Dlatego wierzyć nie mogli, iż jeszcze powiedział
Izajasz: zaślepił oczy ich i zatwardził serca ich, aby oczyma nie
widzieli i sercem nie rozumieli i nawrócili się i uzdrowił je.» Zrazu
wierzyć nie chcieli, choć prawda była oczywista, bo byliby musieli
odmienić życie swoje, a zarazem przyznać się do tego, że wprzódy
zbłądzili, a na to byli zanadto pyszni i samowolni. Potem wierzyć już
nie mogli, bo opuściła ich łaska Boża. Szczytem zaś kary zaślepienia
bywa, według słów św. Pawła, kiedy P. Bóg takich «podaje pożądliwościom
serca ich», t.zn. daje im powodzenie w złych zamysłach ich. Jest
to jedno z najniezawodniejszych znaków przyszłego potępienia. Za takich
potrzeba się wiele modlić; szczególnie skuteczną bywa modlitwa
uciśnionych za ciemięzcami, jak i modlitwa św. Szczepana była
nad ludzkie pojęcie skuteczną dla Szawła, który z prześladowcy stał się
Apostołem.

\(5\) Jak zaślepienie, zwłaszcza połączone z powodzeniem bywa najcięższą
prawie karą za niedowiarstwo i inne bezbożności, tak najwyższą nagrodą
za wiarę i wierność względem P. Boga jest uczestnictwo w Krzyżu Pana
naszego Jezusa Chrystusa. Doskonale to widzimy z opowiadania Pisma
św. o Apostołach, że kiedy obito ich za głoszenie słowa bożego, «oni
szli od obliczności rady, radując się, iż się stali godnymi dla Imienia
Jezusowego zelżywość cierpieć.» Wyraźniej jeszcze mówi o tem sam
P. Jezus: «Błogosławieni będziecie, gdy was będą nienawidzieć ludzie
i gdy was wyłączą i będą sromocić, a imię wyrzucać jako złe, dla Syna
człowieczego. Weselcie się dnia onego i radujcie się; bo oto zapłata
wasza jest obfita w niebie. Bo wedle tego Prorokom czynili ojcowie ich.
Też to często czytamy» w żywotach Świętych, że wielu z nich łaknęło
męczeństwa więcej niżby uczty jakiej. Tak np. św. Ignacy męczennik
zabraniał przyjaciołom modlić się o swoje wyzwolenie z rąk oprawców. Św.
Wawrzyniec smucił się, kiedy św. Sykstusa Papieża bez niego porwano
na męczeństwo. Św. Apolonja nie mogła doczekać się chwili, kiedy kaci
mieli ją wrzucić na stos rozpalony. I tak samo bywa i dziś. Misjonarze
szczególnie liczni zgłaszają się i wpraszają na misje w takich krajach,
w których mogą się spodziewać prześladowania, albo i śmierci
męczeńskiej. Skoro któregoś z nich spotkała ta ze wszystkich najwięcej
pożądana łaska, to pozostali po nim, zamiast się smucić i żałobne
za niego odprawiać nabożeństwa, dziękczynne i uroczyste odprawiają «Te
Deum». Kościół święty w hymnie o Męczennikach męczeństwo nazywa
skróconą do nieba drogą. I w rzeczy samej, czy od choroby, czy
ze starości, czy skutkiem jakiegoś wypadku, raz umrzeć potrzeba, a każda
śmierć bądź co bądź ciężką jest przeprawą. Czyż tedy nie powinno być dla
każdego, szczerze wierzącego, a o zbawienie swoje dbającego człowieka
rzeczą nad inne pożądaną, ponieść śmierć raczej dla sprawy Bożej, niż
z jakiejkolwiek innej przyczyny. Ale kto pragnie męczeńskiej śmierci,
ten powinien się do niej zaprawiać zawczasu. W jaki sposób? Z odpowiedź
posłuży przykład. Żył w jednym zakonie młodziutki nowicjusz,
który posłyszawszy o zasługach męczeństwa, gorąco tej łaski pragnąć
począł, a był z natury porywczy i o lada co wybuchał niecierpliwością.
Razu jednego, gdy o małą przykrość uniósł się na któregoś z towarzyszy
swoich, inny wziął go na stronę i rzekł mu: Jakże ty potrafisz znieść
męczeństwo, kiedy nie umiesz znieść tak drobnej nawet nieprzyjemności.
Uczże się dla miłości Bożej przynajmniej małe rzeczy znosić cierpliwie.
Temu nowicjuszowi podobno upomnienie to pomogło. Cóż ty na to?

\(6\) Prawda w oczy kole, mówi przysłowie. Faryzeuszów prawdomówność
św. Szczepana doprowadziła do smutnej ostateczności. Pod tym względem
faryzeusza mają po dziś dzień nie mało sobie podobnych. Pełno jest
takich, np. synów, co gniewają się na rodziców, uczniów na nauczycieli,
podwładnych na przełożonych, owieczek na swoich pasterzy, a o co
gniewają się? Najczęściej o słowa prawdy, o słuszne napomnienie; i nie
dość na tem, że się gniewają, ale mszczą się złorzeczeniem, obmową,
potwarzami, a nieraz gotowi, jak to mawiają, w łyżeczce wody utopić.
Wglądnijże w siebie, czy nie należysz do ich rzędu, a póki czas popraw
się, abyś i dalej nie szedł drogą faryzeuszów na wieczne potępienie.

«Źródło: ks. H. Jackowski SI, Ewangelje niedzielne i świąteczne z objaśnieniami»

■


## 27 XII – Św. Jana, Apostoła i Ewangelisty   
*Stacja u Najświętszej Maryi Panny Większej*   
*2 klasy*   
*Szaty białe*   
Św. Jan był umiłowanym uczniem Pana Jezusa. Był świadkiem Przemienienia Pańskiego i konania w Ogrodzie Oliwnym. Przy Ostatniej Wieczerzy spoczął na piersi Zbawiciela. Umierając na krzyżu Pan Jezus oddał mu w opiekę swoją Matkę. Św. Jan napisał trzy Listy Apostolskie, Apokalipsę i Ewangelię. Zgodnie z zapowiedzią Pana Jezusa św. Jan umarł śmiercią naturalną w późnej starości. Ewangelia św. Jana, która uzupełnia pozostałe, zawiera najgłębszy wykład tajemnic Bożych. W Kościele Wschodnim nadano św. Janowi tytuł teologa. W ikonografii chrześcijańskiej symbolem św. Jana jest orzeł. Teksty Mszy św. wysławiają nadprzyrodzoną mądrość św. Jana, będącą odblaskiem mądrości Bożej.   


### Introit  
*Syr 15:5*   
W pośrodku Kościoła Pan otworzył jego usta, napełnił go duchem mądrości i rozumu i przyodział go szatą chwały.   
*Ps 91:2*   
Dobrze jest wysławiać Pana i śpiewać imieniu Twemu, o Najwyższy.   
Chwała Ojcu.   
W pośrodku Kościoła Pan otworzył jego usta, napełnił go duchem mądrości i rozumu i przyodział go szatą chwały.[^257]   


### Kolekta  
Oświecaj łaskawie Twój Kościół, o Panie, aby dzięki naukom św. Jana, Twojego Apostoła i Ewangelisty, osiągnął dobra wiekuiste.   
Przez Pana.[^258]   


*W Oktawie Narodzenia*   
Dozwól, prosimy Cię, wszechmogący Boże, aby nowe narodzenie się w ciele Jednorodzonego Syna Twego wyzwoliło nas z jarzma grzechu, w którym nas trzyma dawna niewola.   
Przez tegoż Pana.[^259]   


### Lekcja  
Czytanie z Księgi Syracydesa.   
*Syr 15:1-6*   
Kto Boga się boi, będzie czynił dobrze, a kto sprawiedliwości przestrzega, dostąpi mądrości. I wyjdzie mu naprzeciw niby matka czcigodna. Nakarmi go chlebem żywota i zrozumienia, a wodą zbawiennej mądrości go napoi. I umocni się nią, a nie ugnie się. I podtrzyma go, a zawstydzony nie będzie; i wywyższy go u bliźnich jego. I w pośrodku zgromadzenia otworzy usta jego, a napełni go duchem mądrości i zrozumienia, i szatą chwały go oblecze. Niby skarb nad nim zgromadzi radość i wesele, i obdarzy go Pan nasz dziedzictwem wiecznego imienia.[^260]   


### Graduał  
*J 21:23; 21:19*   
Rozeszła się wieść między braćmi, że uczeń ów nie umrze. Ale Jezus nie powiedział: «Nie umrze».   
V. Jeno: «Chcę, aby on został, aż przyjdę; ty pójdź za mną». Alleluja, alleluja.   
*J 21:24*   
V. Właśnie ów uczeń daje świadectwo o tym, a wiemy, że świadectwo jego jest prawdziwe. Alleluja.[^261]   


### Ewangelia  
Ciąg dalszy ☩ Ewangelii świętej według Jana.   
*J 21:19-24*   
Onego czasu: Rzekł Jezus do Piotra: «Pójdź za mną». Piotr obróciwszy się ujrzał onego ucznia, którego miłował Jezus, idącego za sobą, który też przy wieczerzy spoczywał na piersiach Jezusa i mówił: «Panie, kto jest ten, co Cię wyda?» Tego to zobaczywszy Piotr pyta Jezusa: «Panie, a z tym co będzie?» Powiedział mu Jezus: «Chcę, aby on został, aż przyjdę, co tobie do tego? Ty pójdź za mną». Rozeszła się tedy ta wieść między braćmi, że uczeń ów nie umrze. Ale Jezus nie powiedział: «Nie umrze», jeno: «Chcę, aby on został, aż przyjdę, co tobie do tego?» I właśnie ów uczeń daje świadectwo o tym i napisał to, a wiemy, że świadectwo jego jest prawdziwe.[^262]   


### Antyfona na Ofiarowanie  
*Ps 91:13*   
Sprawiedliwy zakwitnie jak palma, rozrośnie się jak cedr na Libanie. Alleluja.[^263]   


### Sekreta  
Przyjmij, Panie, dary, które Ci składamy w uroczystość św. Jana. Ufamy, że jego wstawiennictwo przyczyni się do naszego wyzwolenia.   
Przez Pana.[^264]   


*W Oktawie Narodzenia*   
Uświęć, Panie, złożone dary przez nowe narodzenie Jedynego Syna Twojego i oczyść nas ze zmazy naszych grzechów.   
Przez tegoż Pana.[^265]   


### Prefacja  
*Prefacja o Bożym Narodzeniu*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Albowiem przez tajemnicę wcielonego Słowa zajaśniał oczom naszej duszy nowy blask Twojej światłości, abyśmy poznając Boga w widzialnej postaci, zostali przezeń porwani do umiłowania rzeczy niewidzialnych.   
Przeto z Aniołami i Archaniołami, z Tronami i Państwami oraz ze wszystkimi hufcami wojska niebieskiego śpiewamy hymn ku Twej chwale, wołając bez końca:[^266]   


### Communicantes  
*Na Boże Narodzenie i przez Oktawę*   
Zjednoczeni w Świętych Obcowaniu, obchodzimy prześwięty dzień, w którym Najświętsza Dziewica Maryja porodziła temu światu Zbawiciela, i ze czcią wspominamy najpierw chwalebną zawsze Dziewicę Maryję, Matkę tegoż Boga i Pana naszego Jezusa Chrystusa: a także Świętego Józefa, Oblubieńca Najświętszej Dziewicy,[^267]   


### Antyfona na Komunię  
*J 21:23*   
Rozeszła się tedy ta wieść między braćmi, że uczeń ów nie umrze. Ale Jezus nie powiedział: «Nie umrze», jeno: «Chcę, aby on został, aż przyjdę».[^268]   


### Pokomunia  
Pokrzepieni niebieskim pokarmem i napojem, błagamy Cię pokornie, Boże nasz, niech nas bronią modlitwy tego, w którego święto przyjęliśmy te dary.   
Przez Pana.[^269]   


*W Oktawie Narodzenia*   
Wszechmogący Boże, narodzony dzisiaj Zbawiciel świata przywrócił nam synostwo Boże; spraw, prosimy, aby nam udzielił daru nieśmiertelności:   
Który z Tobą.[^270]   
■


## 28 XII – Świętych Młodzianków   
*Stacja u Św. Pawła za Murami*   
*2 klasy*   
*Szaty czerwone*   
Św. Jan pisze o Panu Jezusie: «Przyszedł do swej własności, a swoi Go nie przyjęli». Jeszcze w niemowlęcym wieku spotkał się Pan Jezus ze sprzeciwem. Aby utrącić rzekomego pretendenta do tronu, Herod wydał okrutny rozkaz wymordowania betlejemskich młodzianków. Oddając życie za Pana Jezusa otrzymali oni Chrzest krwi i osiągnęli podwójną aureolę: dziewictwa i męczeństwa. We Mszy dzisiejszej sławimy Boga za chwałę, jakiej udzielił świętym dzieciom (antyfona na wejście, lekcja, graduał), i opłakujemy zbrodnię Heroda wymierzoną przeciw Zbawicielowi (traktus, antyfona na komunię). W średniowieczu obchodzono w dniu dzisiejszym święto patronalne kościelnych chórów chłopięcych.   


### Introit  
*Ps 8:3*   
Z ust dzieci i niemowląt zgotowałeś sobie chwałę, Boże, wbrew przeciwnikom Twoim.   
*Ps 8:2*   
O Panie, Panie nasz, jak przedziwne Twe imię po wszystkiej ziemi.   
Chwała Ojcu.   
Z ust dzieci i niemowląt zgotowałeś sobie chwałę, Boże, wbrew przeciwnikom Twoim.[^271]   


### Kolekta  
Boże, święci Młodziankowie obwieścili Twą chwałę nie słowami, lecz śmiercią; racz wyniszczyć w nas wszystkie źródła grzechów, abyśmy całym życiem wyznawali wiarę w Ciebie, którą głosimy słowami.   
Przez Pana.[^272]   


*W Oktawie Narodzenia*   
Dozwól, prosimy Cię, wszechmogący Boże, aby nowe narodzenie się w ciele Jednorodzonego Syna Twego wyzwoliło nas z jarzma grzechu, w którym nas trzyma dawna niewola.   
Przez tegoż Pana.[^273]   


### Lekcja  
Czytanie z Księgi Apokalipsy świętego Jana Apostoła.   
*Ap 14:1-5*   
*Przytaczając piękną wizję św. Jana, Kościół wskazuje na chwałę zgotowaną w niebie tym, którzy urzeczywistniają ideał dziewictwa i męczeństwa.*   
W one dni widziałem Baranka stojącego na górze Syjon, a wraz z Nim sto czterdzieści cztery tysiące tych, którzy mają imię Jego i imię Ojca Jego napisane na czołach. I usłyszałem głos z nieba, niby głos wielu wód i niby huk wielkiego gromu, a ton, który dał się słyszeć, podobny był do tonu cytrzystów grających na cytrach. A śpiewali jakby nową pieśń przed tronem i przed czterema zwierzętami, i starszymi. A nikt nie mógł śpiewać onej pieśni, jeno one sto czterdzieści i cztery tysiące, którzy byli wykupieni z ziemi. To są ci, którzy nie pokalali się z niewiastami, bo dziewicami są. Podążają oni za Barankiem, dokądkolwiek idzie. Są oni wykupionymi z ludzi pierwocinami Bogu i Barankowi. W ustach ich nie postało kłamstwo, albowiem są nienaganni przed tronem Bożym.[^274]   


### Graduał  
*Ps 123:7-8*   
Dusza nasza niby ptak wyrwała się z sidła łowców.   
V. Sidło się podarło, a my zostaliśmy uwolnieni. Wspomożenie nasze w imieniu Pana, który stworzył niebo i ziemię. Alleluja, alleluja.   
*Ps 112:1*   
Chwalcie, o dziatki, Pana, chwalcie imię Pańskie. Alleluja.[^275]   


### Ewangelia  
Ciąg dalszy ☩ Ewangelii świętej według Mateusza.   
*Mt 2:13-18*   
Onego czasu: Anioł Pański ukazał się we śnie Józefowi mówiąc: «Wstań, a weźmij Dziecię i Matkę Jego i uchodź do Egiptu. A pozostań tam, aż ci oznajmię. Albowiem stanie się, że Herod szukać będzie Dziecięcia, aby Je zgładzić». A on powstał, wziął Dziecię i Matkę Jego w nocy i uszedł do Egiptu. I pozostał tam aż do śmierci Heroda, aby się spełniło, co powiedziane jest od Pana przez Proroka, mówiącego: «Z Egiptu wezwałem Syna mojego». Wtedy Herod widząc, że go Mędrcy zawiedli, rozgniewał się bardzo i posławszy pozabijał wszystkie dzieci, które były w Betlejem i we wszystkich granicach jego, w wieku od dwóch lat i niżej według czasu, o który się był pytał Mędrców. Wówczas wypełniło się, co jest powiedziane przez Jeremiasza proroka, mówiącego: «Głos usłyszano w Rama, płacz i jęk wielki: Rachel opłakująca synów swoich, i nie chciała się dać pocieszyć, bo ich nie ma».[^276]   


### Antyfona na Ofiarowanie  
*Ps 123:7*   
Dusza nasza niby ptak wyrwała się z sidła łowców. Sidło się podarło, a my zostaliśmy uwolnieni.[^277]   


### Sekreta  
Niechaj nie braknie nam, Panie, pobożnej modlitwy Świętych Twoich: niech ona uczyni miłymi nasze dary, a nam zawsze wyjedna Twoje przebaczenie.   
Przez Pana.[^278]   


*W Oktawie Narodzenia*   
Uświęć, Panie, złożone dary przez nowe narodzenie Jedynego Syna Twojego i oczyść nas ze zmazy naszych grzechów.   
Przez tegoż Pana.[^279]   


### Prefacja  
*Prefacja o Bożym Narodzeniu*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Albowiem przez tajemnicę wcielonego Słowa zajaśniał oczom naszej duszy nowy blask Twojej światłości, abyśmy poznając Boga w widzialnej postaci, zostali przezeń porwani do umiłowania rzeczy niewidzialnych.   
Przeto z Aniołami i Archaniołami, z Tronami i Państwami oraz ze wszystkimi hufcami wojska niebieskiego śpiewamy hymn ku Twej chwale, wołając bez końca:[^280]   


### Communicantes  
*Na Boże Narodzenie i przez Oktawę*   
Zjednoczeni w Świętych Obcowaniu, obchodzimy prześwięty dzień, w którym Najświętsza Dziewica Maryja porodziła temu światu Zbawiciela, i ze czcią wspominamy najpierw chwalebną zawsze Dziewicę Maryję, Matkę tegoż Boga i Pana naszego Jezusa Chrystusa: a także Świętego Józefa, Oblubieńca Najświętszej Dziewicy,[^281]   


### Antyfona na Komunię  
*Mt 2:18*   
*Rachel, która opłakiwała zaginionych synów, Józefa i Beniamina, jest symbolem zbolałych matek betlejemskich.*   
Głos usłyszano w Rama, płacz i jęk wielki: Rachel opłakująca synów swoich, i nie chciała się dać pocieszyć, bo ich nie ma.[^282]   


### Pokomunia  
Spożyliśmy, Panie, poświęcone Tobie dary. Spraw, prosimy, aby dzięki modlitwom Twoich Świętych przyniosły nam pomoc w życiu doczesnym i przyszłym.   
Przez Pana.[^283]   


*W Oktawie Narodzenia*   
Wszechmogący Boże, narodzony dzisiaj Zbawiciel świata przywrócił nam synostwo Boże; spraw, prosimy, aby nam udzielił daru nieśmiertelności:   
Który z Tobą.[^284]   
■


## 01 I – Oktawa Bożego Narodzenia   
*Stacja u Najświętszej Maryi Panny na Zatybrzu*   
*1 klasy*   
*Szaty białe*   
W Nowy Rok kończy się obchód świąt Bożego Narodzenia. Powtarzając śpiewy mszalne z trzeciej Mszy Bożego Narodzenia, jeszcze raz dziękujemy za przyjście Syna Bożego, który jest królem ludzkości. Wspominamy również obrzezanie Pańskie. W ósmym dniu po Bożym Narodzeniu poddano Dziecię Jezus obrzezaniu nakazanemu przez Boga członkom narodu wybranego. Przy tym bolesnym obrzędzie Chrystus wylał pierwociny krwi za nasze zbawienie. Jego cierpienie odbiło się w sercu Matki, która kiedyś będzie towarzyszyła Jego ofierze pod krzyżem. Kolekta dzisiejszej Mszy i antyfony brewiarzowe sławią Jej Boskie Macierzyństwo. Oktawę Bożego Narodzenia Kościół obchodzi w uroczysty sposób, aby uświęcić początek roku cywilnego. W słowach lekcji mszalnej znajdujemy program na nowy rok: żyć mamy rozsądnie, sprawiedliwie i pobożnie, czerpiąc siły z łaski Zbawiciela i oczekując Jego powrotu na końcu czasów.   


### Introit  
*Iz 9:6*   
Maleńki nam się narodził i Syn został nam dany; władza spoczęła na Jego ramionach, a imię Jego nazwano: Zwiastun wielkiego Planu.   
*Ps 97:1*   
Śpiewajcie Panu pieśń nową, albowiem cuda uczynił.   
Chwała Ojcu.   
Maleńki nam się narodził i Syn został nam dany; władza spoczęła na Jego ramionach, a imię Jego nazwano: Zwiastun wielkiego Planu.[^285]   


### Kolekta  
Boże, któryś przez dziewicze macierzyństwo Najświętszej Maryi Panny obdarzył rodzaj ludzki łaską zbawienia wiecznego, daj, prosimy, abyśmy doznawali orędownictwa Tej, przez którą otrzymaliśmy Dawcę życia wiecznego, Pana naszego Jezusa Chrystusa, Syna Twojego:   
Który z Tobą.[^286]   


### Lekcja  
Czytanie z Listu świętego Pawła Apostoła do Tytusa.   
*Tt 2:11-15*   
Najmilszy: Okazała się wszystkim ludziom łaska Boga, Zbawiciela naszego, i poucza nas, abyśmy wyrzekłszy się bezbożności i żądz światowych, rozsądnie, sprawiedliwie i pobożnie żyli na tym świecie, oczekując błogosławionej nadziei i przyjścia chwały wielkiego Boga i Zbawiciela naszego Jezusa Chrystusa. Wydał On samego siebie za nas, aby nas wykupił od wszelkiej nieprawości i przygotował sobie na własność lud czysty, dobrych uczynków strzegący. To mów i napominaj w Chrystusie Jezusie Panu naszym.[^287]   


### Graduał  
*Ps 97:3; 97:2*   
Ujrzały wszystkie krańce ziemi zbawienie Boga naszego: radośnie wykrzykujcie Panu, wszystkie ziemie.   
V. Okazał Pan swoje zbawienie, w oczach pogan objawił sprawiedliwość swoją. Alleluja, alleluja.   
*Hbr 1:1-2*   
Wielokrotnie niegdyś mówił Bóg do ojców przez Proroków — na koniec w tych czasach przemówił do nas przez Syna. Alleluja.[^288]   


### Ewangelia  
Ciąg dalszy ☩ Ewangelii świętej według Łukasza.   
*Łk 2:21*   
Onego czasu: Gdy upłynęło osiem dni, aby obrzezano Dzieciątko, nazwali Je imieniem Jezus, które nadane było przez Anioła pierwej, niż się w łonie poczęło.[^289]   


### Antyfona na Ofiarowanie  
*Ps 88:12; 88:15*   
Twoimi są niebiosa, Twoja też jest ziemia: Ty okrąg świata założyłeś i co go napełnia. Podstawą Twego tronu sprawiedliwość i prawo.[^290]   


### Sekreta  
Przyjmij, prosimy Cię, Panie, nasze dary i modlitwy, oczyść nas przez niebieskie tajemnice i łaskawie wysłuchaj.   
Przez Pana.[^291]   


### Prefacja  
*Prefacja o Bożym Narodzeniu*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Albowiem przez tajemnicę wcielonego Słowa zajaśniał oczom naszej duszy nowy blask Twojej światłości, abyśmy poznając Boga w widzialnej postaci, zostali przezeń porwani do umiłowania rzeczy niewidzialnych.   
Przeto z Aniołami i Archaniołami, z Tronami i Państwami oraz ze wszystkimi hufcami wojska niebieskiego śpiewamy hymn ku Twej chwale, wołając bez końca:[^292]   


### Communicantes  
*Na Boże Narodzenie i przez Oktawę*   
Zjednoczeni w Świętych Obcowaniu, obchodzimy prześwięty dzień, w którym Najświętsza Dziewica Maryja porodziła temu światu Zbawiciela, i ze czcią wspominamy najpierw chwalebną zawsze Dziewicę Maryję, Matkę tegoż Boga i Pana naszego Jezusa Chrystusa: a także Świętego Józefa, Oblubieńca Najświętszej Dziewicy,[^293]   


### Antyfona na Komunię  
*Ps 97:3*   
Ujrzały wszystkie krańce ziemi zbawienie Boga naszego.[^294]   


### Pokomunia  
Niech ta Komunia, o Panie, oczyści nas z grzechów i za przyczyną Najświętszej Dziewicy Bogarodzicy Maryi stanie się dla nas niebieskim lekarstwem.   
Przez tegoż Pana.[^295]   


### Objaśnienia Ewangelii  

\(7\) «Gdy się spełniło, ośm dni, iżby obrzezano dzieciątko». Obrzezanie
było przede wszystkiem znakiem przymierza pomiędzy Bogiem a ludem
wybranym, mocą którego P. Jezus zobowiązał się ludowi temu być Bogiem,
Panem i Ojcem zawsze łaskawym, a lud ten nawzajem zobowiązał się Boga
chwalić, czcić wiernie i chować przykazania Jego. Przy obrzezaniu
nadawano imię własne dziecku i zapisywano je do ksiąg czyli do metryk
ludu wybranego. Obrzezanie było bolesne i połączone z umartwieniem, bo
wskazywało, że po grzechu pierworodnym potrzeba za grzechy cierpieć,
i że niepodobna bez umartwienia zwyciężyć i oprzeć się skutkom grzechu
pierworodnego. P. Jezus nie miał obowiązku poddać się obrzezaniu, bo
będąc Bogiem z Boga, nie potrzebował dopiero teraz przystępować
do przymierza z Bogiem; Imię też Jezus miał sobie nadane od Anioła
pierwej, niż się począł w żywocie Matki Najśw.; grzechowi wreszcie
pierworodnemu, ani żadnemu innemu nigdy nie podlegał i podlegać nie
mógł. Ale pilno P. Jezusowi było cierpieć i ofiarować krew swoją dla nas
i dla naszego zbawienia; pilno Mu było dać nam przykład poddawania się
rozporządzeniom Bożym i przykład pokory i umartwienia, tych dwóch cnót
dla nas ludzi zawsze najtrudniejszych.

\(2\) Obrzezanie jest figurą chrztu św. Jasnem jest, że figura czyli
obraz ma w sobie tylko podobieństwo do tego, co przedstawia,
ale rzeczywistości bynajmniej nie dorównuje; tak np. obraz albo figura
drzewa, bynajmniej nie dorówna drzewu prawdziwemu, ale przedstawia tylko
podobieństwo drzewa; tak też obrzezanie, jako figura, jest tylko podobne
do Chrztu św., ale wcale mu nie jest równe.

Chrzest św. bezpośrednio, mocą samego obrzędu («ex opere operatio»),
daje łaskę poświęcającą, czyniąc nas Bogu miłymi i przyjemnymi, a tem
samem gładzi grzech pierworodny i wszelkie inne grzechy; w tem jest jego
nieskończona wyższość nad obrzezaniem, które samo przez się nie
udzielało łaski, ale było tylko warunkiem, którego P. Bóg wymagał
od tych, którzy chcieli mieć Jego łaskę i być wolnymi od grzechu
pierworodnego. Dalej chrzest św. czyni nas członkami Ciała
Chrystusowego, członkami prawdziwego Kościoła , a przez to i członkami
Królestwa Bożego, obrzezanie zaś łączyło tylko z ludem wybranym. Chrzest
sam w sobie jest obrzędem świętym, bo z nim złączona jest łaska, –
obrzezanie w sobie tej łaski nie miało. Oznaczało tylko, że ktoś wyznaje
wiarę w Boga, a ta wiara dopiero usprawiedliwiała i uświęcała. Chrzest
św. jest nieodzownym warunkiem do otrzymania wszystkich tych darów
Bożych, podobnież jak obrzezanie było warunkiem i przykazaniem Bożem
obowiązującem wszystkie pokolenia Izraelowe. Wreszcie Chrzest św. nie
jest wprawdzie sam przez się bolesnym, ale nakłada na każdego
chrześcijanina święty obowiązek cierpliwości, umartwienia i zaparcia
samego siebie. Bo Chrzest, jak naucza Pismo św., jest umarciem sobie
i świata, a nowem narodzeniem w Jezusie Chrystusie.

\(3\) «Nazwane jest Imię Jego Jezus.» O niem to naucza Apostoł, że jest
«Imię, które jest nad wszystkie imię, aby na Imię Jezusowe wszelkie
kolano klękało, niebieskich, ziemskich podziemnych.» Podobnież Piotr
św. wychwala to Imię, mówiąc: «Albowiem nie jest pod niebem inne imię
dane ludziom, w którem mielibyśmy być zbawieni.» O niem to napisano
w Pieśni nad Pieśniami: «Olejek wylany Imię Twoje;» św. Bernard tak
tłumaczy te słowa, jako oliwa świeci, karmi, goi – tak Najsł. Imię
Jezusowe jest światłością, pokarmem i lekarstwem. Zechciej się o tem
przekonać: poznaj P. Jezusa, a przybędzie ci światłości nadziemskiej;
w słabościach duszy i ciała proś Go, a uzdrowi cię – duszę niezawodnie
przez sakramenta i skruchę serdeczną, a ciało czasem cudownie, czasem
zwykłym przyrodzonym sposobem, według miłościwych zarządzeń Opatrzności
swojej; w niebezpieczeństwach duszy jako i ciała, wzywaj Jezusa,
a poratuje się; w smutkach twoich wspomnij na Jezusa, a pocieszy cię
i doda otuchy i odwagi. Ale przede wszystkiem w pokusach wszelkich
powtarzaj z wielką ufnością to Najsł. Imię, a doświadczysz, jak ono jest
potężne, straszne piekłu, a nam ludziom niepojęcie zbawienne.

\(4\) Inaczej niż świat, postępuje Kościół św. Przy rozpoczęciu Nowego
Roku światowy jest zwyczaj, że ludzie nawzajem życzą sobie dobrego
zdrowia i wszelkiej pomyślności, a zarazem obiecują sobie lepsze, niż
w starym roku powodzenie. Że sobie ludzie okazują wzajemną życzliwość,
tego Kościół św. nie gani, owszem pragnie, żeby życzliwość ta była
szczerą i żeby wszyscy i każdy przez cały rok miewał w sercu, co w dzień
Nowego Roku ma na ustach. Ale czyż nie mamy nic lepszego sobie życzyć
jeno pomyślności, nic pożądańszego sobie obiecywać, jeno powodzenia
doczesnego? Bo cóż to znaczy pomyślność? Oczywiście, aby nam się działo
wedle myśli i woli naszej; a ta myśl i wola nasza niestety najczęściej
tak jest różna, tak zupełnie przeciwna myśli i woli Boże! Raczej życzmy
sobie i drugim, zgodnie z naszym pacierzem: «Bądź wola Twoja jako
w niebie tak i na ziemi», aby wola nie nasza, ale Wola Boża, ta
najświętsza i najsłodsza zawsze spełniała się na nas, a przede
wszystkiem przez nas, – abyśmy nigdy i w niczem przeciw tej Woli Bożej
nie wykraczali, ani przeciw niej nie szemrali. Kościół św. i w nim
wszyscy dobrzy synowie jego wiedzą, że pomyślność i powodzenie nie daje
jeszcze prawdziwego szczęścia, bo pomyślność i powodzenie są czemś
zewnętrznem, szczęście zaś prawdziwe przede wszystkiem na pokoju
wewnętrznym, o którym mówi P. Jezus: «Pokój zostawuję wam, pokój
mój daję wam; nie jako dawca świat, ja wam daję.» Na ten pokój Boży,
a zatem i na prawdziwe szczęście składa się pokój sumienia i pokój
serca. Pokój sumienia wymaga od nas, abyśmy zgodnie z prawdą Bożą
rozumieli nasze obowiązki szczerze je spełniali; gdzie nie masz
znajomości należytej obowiązków, jakie mamy względem Boga, bliźnich
i samych siebie, tam skrupuły, niepewność i zamieszanie psują ten pokój
sumienia; a gdzie nie ma sumiennego spełniania tych trojakich
obowiązków, tam musi być niepokój, a o pokoju sumienia nawet mowy być
nie może. Pierwsze tj. znajomość obowiązków znajdziemy za łaską Bożą
przez pilne słuchanie słowa Bożego (na kazaniach, katechizacjach i przy
spowiedzi), przez czytanie książek pobożnych i przez rozmyślanie tego,
co kto słyszał lub czytał. Drugie, czyli spełnianie obowiązków, daje nam
łaska Boża i dobra wola nasza, podtrzymywana częstem przystępowaniem
do śś. Sakramentów, gorącą a częstą modlitwą i umartwieniem własnych
zachcianek i widzimisię.

\(5\) Pokój serca, jest to stałe zadowolenie z wszystkiego, co P. Bóg
w miłościwej Opatrzności swojej daje nam lub odbiera i cokolwiek
względem nas rozrządza i na nas dopuszcza. Polega on na szczerem
i zupełnem zgadzaniu się z Najświętszą i Najsłodszą Wolą Bożą. Im więcej
zaś kto sobie życzy pomyślności, obiecuje powodzenia, tem trudniej mu
uzyskać zgadzanie się z Wolą Bożą i poddanie się jej, bo tem samem
przymnaża sobie zawodów w życiu. Z zawodami oczywiście trudno pogodzić
szczere zadowolenie z tego, co P. Bóg w dobroci i mądrości swojej wbrew
naszym pragnieniom, nadziejom i pretensjom daje lub odmawia albo też
odbiera. Poskramiać więc potrzeba te żądze nieumiarkowane i umartwiać
je; i to właśnie znaczy ono obrzezanie serca, o którem Pismo św. raz
po raz wspomina.

Obowiązek umartwiania się przypomina nam Kościół św. z początkiem Nowego
Roku, stawiając nam przed oczy Tajemnicę Obrzezania Pańskiego. Wyraźniej
jeszcze czyni to w Lekcji na uroczystość dzisiejszą, w której za Pawłem
św. woła: «Najmilsi! Okazała się łaska Boga Zbawiciela naszego wszystkim
ludziom, nauczająca nas, abyśmy zaprzawszy się niepobożności i świeckich
pożądliwości, trzeźwie, i sprawiedliwie i pobożnie żyli na tym świecie,
oczekując błogosławionej nadziei i przyjścia chwały wielkiego Boga
i Zbawiciela naszego Chrystusa Jezusa, który dał samego siebie za nas,
aby nas wykupił od wszelkiej nieprawości, ażeby oczyścić sobie lud
przyjemny, naśladowcę dobrych uczynków. To mów i upominaj w Chrystusie
Jezusie, Panu naszym.» Ale przypominając nam ten, dla zepsutej natury
naszej twardy, obowiązek, zwraca nam Kościół św. równocześnie uwagę
na Najsł. Imię Jezus, w którem znajdujemy obfitą i zawsze gotową pomoc
do zwyciężania samych siebie, podźwignienie z upadków, pociechę
w smutkach i w końcu nagrodę nader wielką za walki nasze.

\(6\) W Imię Boże tedy, a zarazem i prawdziwie po Bożemu rozpocznijmy
ten Nowy Rok. Mocarni wiarą, potężni ufnością i zagrzani miłością ku
Panu i wielkiemu Bogu i Zbawicielowi naszemu Jezusowi Chrystusowi,
postanówmy wobec Niego, ukrytego w Przenajśw. Sakramencie, że w tym
nowym roku szukać będziemy nie tyle pomyślności i powodzenia ziemskiego,
ile przede wszystkiem tego, «abyśmy zaprzawszy się niepobożności
i świeckich pożądliwości, trzeźwie, i sprawiedliwie i pobożnie żyli
na tym świecie.» Hasłem naszem niech będzie ono słowo Pańskie:
«Szukajcie tedy najprzód Królestwa Bożego i sprawiedliwości jego, a to
wszystko będzie wam dane.»

«Źródło: ks. H. Jackowski SI, Ewangelje niedzielne i świąteczne z objaśnieniami»

■


## Najświętszego Imienia Jezus   
*2 klasy*   
*Szaty białe*   
Imię JEZUS znaczy Zbawiciel. Imię to wybrał sam Bóg i objawił je Maryi i św. Józefowi. Cześć świętego imienia Jezus szerzył św. Bernardyn ze Sieny. Specjalne święto tego imienia powstało najpierw w zakonie franciszkańskim. Papież Innocenty XIII rozciągnął je w roku 1721 na cały Kościół. Msza św. wysławia potęgę i chwałę imienia Jezusowego, które przewyższa wszystkie inne imiona.   
*Niedziela między 1 stycznia a Objawieniem Pańskim lub 2 stycznia*   


### Introit  
*Flp 2:10-11*   
Na imię Jezusa niechaj się zgina wszelkie kolano mieszkańców nieba, ziemi i podziemia: i wszelki język niech wyznaje, że Jezus Chrystus jest Panem w chwale Boga Ojca.   
*Ps 8:2*   
O Panie, Panie nasz, jak przedziwne Twe imię po wszystkiej ziemi.   
Chwała Ojcu.   
Na imię Jezusa niechaj się zgina wszelkie kolano mieszkańców nieba, ziemi i podziemia: i wszelki język niech wyznaje, że Jezus Chrystus jest Panem w chwale Boga Ojca.[^296]   


### Kolekta  
Boże, któryś ustanowił jedynego Syna Twojego Zbawicielem rodzaju ludzkiego i kazałeś Mu nadać imię Jezus, spraw miłościwie, abyśmy cieszyli się w niebie oglądaniem Tego, którego święte imię czcimy na ziemi.   
Przez tegoż Pana.[^297]   


### Lekcja  
Czytanie z Dziejów Apostolskich.   
*Dz 4:8-12*   
W one dni: Piotr napełniony Duchem Świętym, rzekł do nich: «Przełożeni ludu i starsi, słuchajcie: Jeżeli nas dzisiaj badają w sprawie dobrodziejstwa względem kaleki, przez które on odzyskał zdrowie, niech wam wszystkim i całemu ludowi izraelskiemu wiadomym będzie, że przez imię Pana naszego Jezusa Chrystusa Nazareńskiego, któregoście wy ukrzyżowali, a którego Bóg wskrzesił z martwych, że przez Niego ten stoi zdrowy przed wami. Ten jest onym kamieniem, odrzuconym przez was budujących, który stał się kamieniem węgielnym. I w żadnym innym nie masz zbawienia, albowiem nie masz żadnego innego imienia pod niebem, danego ludziom, w którym mielibyśmy być zbawieni».[^298]   


### Graduał  
*Ps 105:47*   
Ratuj nas Panie nasz Boże, zgromadź nas z krajów pogańskich, abyśmy wielbili święte imię Twoje i dumni byli z Twej chwały.   
*Iz 63:16*   
Ty, Panie jesteś Ojcem naszym i Odkupicielem naszym, od wieków imię Twoje. Alleluja, alleluja.   
*Ps 144:21*   
Chwałę Pańską niech głoszą me usta, a wszelkie ciało niech błogosławi Jego święte imię. Alleluja.[^299]   


### Ewangelia  
Ciąg dalszy ☩ Ewangelii świętej według Łukasza.   
*Łk 2:21*   
Onego czasu: Gdy upłynęło osiem dni, aby obrzezano Dzieciątko, nazwali je imieniem Jezus, które nadane było przez Anioła pierwej, niż się w łonie poczęło.[^300]   


### Antyfona na Ofiarowanie  
*Ps 85:1; 85:5*   
Panie, mój Boże, będę Cię chwalił z całego serca mojego i na wieczność będę głosił imię Twoje. Ty bowiem Panie jesteś dobry i łaskawy i pełen miłosierdzia dla wszystkich, którzy Cię wzywają. Alleluja.[^301]   


### Sekreta  
Prosimy Cię najłaskawszy Boże, niech Twe błogosławieństwo, źródło życia całego stworzenia, uświęci ofiarę, którą składamy Tobie na cześć imienia Syna Twego, Pana naszego Jezusa Chrystusa, aby przyniosła chwałę Twojemu majestatowi, a nam pomogła do zbawienia.   
Przez tegoż Pana.[^302]   


### Prefacja  
*Prefacja o Bożym Narodzeniu*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Albowiem przez tajemnicę wcielonego Słowa zajaśniał oczom naszej duszy nowy blask Twojej światłości, abyśmy poznając Boga w widzialnej postaci, zostali przezeń porwani do umiłowania rzeczy niewidzialnych.   
Przeto z Aniołami i Archaniołami, z Tronami i Państwami oraz ze wszystkimi hufcami wojska niebieskiego śpiewamy hymn ku Twej chwale, wołając bez końca:[^303]   


### Antyfona na Komunię  
*Ps 85:9-10*   
Przyjdą wszystkie ludy, które uczyniłeś i będą Cię Panie wielbiły, i będą głosić Twe imię: boś Ty jest wielki i cuda działasz, Ty sam jesteś Bogiem. Alleluja.[^304]   


### Pokomunia  
Wszechmogący wieczny Boże, Tyś nas stworzył i odkupił, wejrzyj miłościwie na nasze prośby i racz łaskawie przyjąć tę zbawienną ofiarę, którą złożyliśmy majestatowi Twojemu na cześć imienia Syna Twojego, Pana naszego Jezusa Chrystusa. Spraw, abyśmy dzięki wlanej nam łasce Twojej, mogli się cieszyć, że imiona nasze zapisane są w niebie, pod chwalebnym imieniem Jezusa, które jest znamieniem wiekuistego przeznaczenia.   
Przez tegoż Pana.[^305]   
■


## 06 I – Objawienie Pańskie   

<div style="text-align:center"><img src ="./data/divinum-officium-custom/web/www/missa/Polski/Sancti/01-06.png" /></div>

*Stacja u Św. Piotra*   
*1 klasy*   
*Szaty białe*   
«Obchodzimy dzień święty, wsławiony trzema cudami: dzisiaj gwiazda przywiodła Mędrców do żłóbka, dzisiaj na godach woda przemieniła się w wino, dzisiaj Chrystus chciał być ochrzczony w Jordanie przez Jana, aby nas zbawić» (antyfona do Magnificat). W dzisiejszym dniu czcimy objawienie się Boga w widzialnej postaci. Wcielony Bóg objawił się poganom w osobach Mędrców, narodowi wybranemu przy chrzcie w Jordanie i swoim uczniom przez cud dokonany w Kanie Galilejskiej. Kościół Wschodni kładzie główny nacisk na drugą z tych tajemnic, Kościół Zachodni wspomina dzisiaj przede wszystkim hołd Mędrców ze Wschodu, a wspomnieniu chrztu Pana Jezusa poświęca osobne święto 13 stycznia. Dopełnienie obu świąt stanowi liturgia drugiej niedzieli po Objawieniu, w której wspomina się cud w Kanie Galilejskiej.   
Oficjalna nazwa święta brzmi Epifania. Terminem tym Grecy określali uroczysty wjazd władcy. Święcimy dzisiaj przybycie na ziemię wielkiego Króla, którego panowanie ogarnia nie tylko wszystkie kraje, ale cały wszechświat. Chrystus Król nawiedza dzisiaj swój Kościół — wiekuistą Jerozolimę, obdarzając ją skarbami łaski. Do Kościoła powołane są wszystkie narody. Cała tradycja chrześcijańska widzi w Mędrcach ze Wschodu pierwociny narodów pogańskich. Za nimi w bramy Kościoła Chrystusowego wchodzą coraz to nowe ludy. W ten sposób spełnia się proroctwo Izajasza, które czytamy dziś w lekcji mszalnej.   
Powołanie do wiary zawiera w sobie powołanie do świętości. Bóg obdarzył nas światłem wiary, «abyśmy stali się uczestnikami dziedzictwa Świętych w światłości». Modlimy się dzisiaj o wierność naszemu powołaniu, która ma nas doprowadzić do oglądania Boga (kolekta).   
Dary Mędrców mają znaczenie symboliczne. Oznaczają godność królewską Chrystusa (złoto), wypływającą z połączenia się natury ludzkiej (mirra) z Boską (kadzidło). Dlatego wyobrażają one samego Zbawiciela.   
W kościołach poświęca się dzisiaj te dary oraz kredę przeznaczoną do oznaczenia drzwi domów inicjałami trzech Mędrców i datą roku. Zwyczaj ten wiąże się z obrzędem ogłaszania w dniu dzisiejszym świąt ruchomych. W pierwsze święto roku cywilnego w katedrach i głównych kościołach po odśpiewaniu ewangelii kantor ogłasza daty niedziel i świąt okresu wielkanocnego.   
Domy chrześcijańskie również otwierają się w tym czasie na przybycie wielkiego Króla. Kapłani nawiedzają rodziny chrześcijańskie, przynosząc im błogosławieństwo Boże.   
W niektórych kościołach w wigilię Objawienia Pańskiego poświęca się uroczyście wodę na pamiątkę chrztu Pana Jezusa w Jordanie. Obrzęd ten pochodzi z Kościoła Wschodniego, w którym udzielano w to święto Chrztu świętego, podobnie jak na Wielkanoc.   


### Introit  
*Ml 3:1; 1 Krn 29:12*   
Oto już nadszedł Władca najwyższy: a w ręku Jego królewska władza i moc i rządy świata.   
*Ps 71:1*   
Boże, przekaż swą władzę Królowi i sądy swoje temuż potomkowi Króla.   
Chwała Ojcu.   
Oto już nadszedł Władca najwyższy: a w ręku Jego królewska władza i moc i rządy świata.[^306]   


### Kolekta  
Boże, w dniu dzisiejszym za przewodem gwiazdy objawiłeś narodom Jedynego Syna Twojego; skoro tedy poznaliśmy Ciebie przez wiarę, doprowadź nas łaskawie do oglądania piękna Majestatu Twojego.   
Przez tegoż Pana.[^307]   


### Lekcja  
Czytanie z Księgi Proroka Izajasza.   
*Iz 60:1-6*   
*Jerozolima jest typem Kościoła katolickiego, do którego garną się wszystkie narody, otrzymując światło prawdziwej wiary.*   
Powstań, Jeruzalem, i rozbłyśnij jasnością, bo przybywa światłość twoja i chwała Pańska wzeszła nad tobą. Bo oto ciemności okryją ziemię i mrok narody, nad tobą zaś wzejdzie Pan i ujrzą w tobie Jego chwałę. I będą poganie chodzić w świetle twoim, a królowie w blasku twego wschodu. Podnieś wokoło twe oczy, a oglądaj: wszyscy ci zgromadzili się, do ciebie przybyli. Synowie twoi z daleka przybędą, a córki twoje z boku powstaną. Wtedy ujrzysz i promieniować będziesz radością. Zadziwi się i rozszerzy twe serce, gdy zwróci się ku tobie bogactwo morza, moc pogan do ciebie przybędzie. Niby potop przykryje cię mnóstwo wielbłądów, dromaderów z Madianu i Efy. Wszyscy z Saby przybędą, przynosząc złoto i kadzidło i głosząc chwałę Panu.[^308]   


### Graduał  
*Iz 60:6; 60:1*   
Wszyscy ze Saby przyjdą, złoto i kadzidło przynosząc i chwałę Pańską rozgłaszając. Powstań, Jeruzalem i zajaśniej: bo chwała Pańska wzeszła nad tobą. Alleluja, alleluja.   
*Mt 2:2*   
Ujrzeliśmy gwiazdę Jego na wschodzie i przybyliśmy z darami pokłonić się Panu. Alleluja.[^309]   


### Ewangelia  
Ciąg dalszy ☩ Ewangelii świętej według Mateusza.   
*Mt 2:1-12*   
Gdy się tedy narodził Jezus w Betlejem Judzkim za dni króla Heroda: oto przybyli Mędrcy ze Wschodu do Jerozolimy mówiąc: «Gdzie jest on Król żydowski, który się narodził? Albowiem ujrzeliśmy gwiazdę Jego na wschodzie i przybyliśmy pokłonić się Jemu». A usłyszawszy to król Herod zatrwożył się i cała Jerozolima z nim. I zebrawszy wszystkich przedniejszych kapłanów i nauczycieli ludu, dowiadywał się od nich, gdzie się miał Chrystus narodzić. A oni mu rzekli: «W Betlejem judzkim; bo tak jest napisane przez Proroka: I ty Betlejem, ziemio judzka, żadną miarą nie jesteś najmniejsze między książętami judzkimi, albowiem z ciebie wynijdzie wódz, który by rządził ludem moim izraelskim». Wtedy Herod, wezwawszy potajemnie Mędrców, dokładnie dowiedział się od nich o czasie gwiazdy, która im się ukazała. A odsyłając ich do Betlejem, rzekł: «Idźcie, a wywiadujcie się pilnie o Dzieciątku, a gdy znajdziecie, oznajmijcie mi, abym i ja przybywszy pokłonił się Jemu». Oni tedy po wysłuchaniu króla ruszyli w drogę. A oto gwiazda, którą byli widzieli na wschodzie, wyprzedzała ich, aż zatrzymała się nad miejscem, gdzie było Dziecię. A ujrzawszy gwiazdę uradowali się radością bardzo wielką. I wszedłszy w dom znaleźli dziecię z Maryją, Matką Jego (tu się przyklęka) i upadłszy, pokłonili się Jemu. A otworzywszy skarby swe, ofiarowali Mu dary: złoto, kadzidło i mirrę. A otrzymawszy odpowiedź we śnie, aby nie wracali do Heroda, inną drogą powrócili do krainy swojej.[^310]   


### Antyfona na Ofiarowanie  
*Ps 71:10-11*   
Królowie Tarszisz i wysp przyniosą dary, królowie Arabii i Saby złożą daninę. I oddadzą mu pokłon wszyscy królowie, wszystkie narody będą mu służyły.[^311]   


### Sekreta  
Wejrzyj miłościwie na dary Twojego Kościoła, który składa ci już nie złoto kadzidło i mirrę, lecz Tego, którego one wyobrażały: Jezusa Chrystusa Syna Twego, Pana naszego, który się stał ofiarą i pokarmem naszym.   
Który z Tobą.[^312]   


### Prefacja  
*Prefacja o Objawieniu Pańskim*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Albowiem kiedy Jednorodzony Syn Twój ukazał się w naszej śmiertelnej naturze, udzielił nam na nowo światła swej nieśmiertelności.   
Przeto z Aniołami i Archaniołami, z Tronami i Państwami oraz ze wszystkimi hufcami wojska niebieskiego śpiewamy hymn ku Twej chwale, wołając bez końca:[^313]   


### Communicantes  
*Na Objawienie Pańskie*   
Zjednoczeni w Świętych Obcowaniu, obchodzimy prześwięty dzień, w którym Jednorodzony Syn Twój, współwieczny z Tobą w chwale Twojej, ukazał się widomie w prawdziwym naszym ciele, i ze czcią wspominamy najpierw chwalebną zawsze Dziewicę Maryję, Matkę tegoż Boga i Pana naszego Jezusa Chrystusa: a także Świętego Józefa, Oblubieńca Najświętszej Dziewicy,[^314]   


### Antyfona na Komunię  
*Mt 2:2*   
Ujrzeliśmy gwiazdę Jego na wschodzie i przybyliśmy z darami pokłonić się Panu.[^315]   


### Pokomunia  
Spraw, prosimy, wszechmogący Boże, abyśmy czystym i jasnym umysłem pojęli tajemnicę uroczyście dziś obchodzoną.   
Przez Pana.[^316]   


### Objaśnienia Ewangelii  

\(1\) «Gdy się tedy narodził Jezus w Betleem Juda, we dni Heroda króla
...» Wkrótce, jak powszechnie mówi podanie, tj. w dwanaście dni
po Narodzeniu P. Jezusa, «we dni Heroda króla ...» Herod ten był ojcem
drugiego Heroda, który kazał ściąć św. Jana Chrzciciela. Ten Herod
pierwszy nie pochodził z narodu żydowskiego, ale był Idumejczykiem.
Rzymianie uczynili go królem ziemi żydowskiej i tak spełniło się
proroctwo Jakuba Patrjarchy: «Nie będzie odjęte berło od Judy, ani wódz
z biódr jego, aż przyjdzie, który ma być posłan i on będzie oczekiwaniem
narodów.»

\(2\) «Oto mędrcy ze wschodu przybyli.» Bardzo powszechne jest
mniemanie, że ci trzej Mędrcy byli zarazem królami; w każdym razie byli
bardzo zamożni, łączyli więc w swoich osobach bogactwa i naukę. Tak tedy
P. Jezus powołał do służby swojej świętej i do zbawienia najprzód
ubogich i prostych, później ludzi średniego stanu Symeona i Annę,
wreszcie bogatych i uczonych, aby wszystkich uczynić jedną wielką
rodziną swoją, w którejby żaden nad drugiego się nie wynosił, ani też
jeden drugiemu nie zazdrościł, ale wszyscy w Nim i dla Niego nawzajem
się miłowali i wspierali. Przybyli oni Św. Królowie od wschodu,
tj. z Arabii lub Persji, w których to krajach uprawiano z szczególnem
zamiłowaniem gwiazdoznawstwo. Imiona tych św. trzech królów były według
podania: Melchior, Kasper, Baltazar.

\(3\) «Przybyli do Jerozolimy,» jako do stołecznego miasta, bo tam,
sądząc po ludzku, mogli się na pewno spodziewać wiadomości
o nowonarodzonym królu żydowskim, którego szukali. Opatrzność Boża tak
zrządziła, żeby żydów zmusić do badania zawartych w Piśmie św. proroctw
i tem samem zagrzać ich do szukania obiecanego im Mesjasza.

\(4\) «Gdzie jest, który się narodził król żydowski?» Nie pytają Św.
trzej Królowie o syna króla żydowskiego, bo łatwo byli mogli bez pytania
znaleźć w pałacu królewskim; nie pytają się też, czy się narodził, bo
o tem wiedzieli z ukazania się gwiazdy i z objawienia Bożego. Pytają
jedynie o miejsce narodzenia, którego jeszcze nie znają i pytają o króla
żydowskiego, tzn. o Mesjasza, który jest królem i panem nie tylko
jednego narodu, ale wszystkich do nieba powołanych i wybranych. Pytaj
i ty: gdzie jest P. Jezus? i odpowiedz sobie razem z Kościołem świętym:
w niebie na prawicy Ojca, w Przenajśw. Sakramencie po kościołach
naszych, a Bóstwem swojem na każdem miejscu. Miej na pamięci tę świętą
Jego obecność na każdem miejscu – w domu, na polu, na ulicy, wszędzie,
– ale szczególnie w kościele, jeżeli pragniesz znaleźć Go kiedyś
w niebie.

\(5\) «Albowiem widzieliśmy gwiazdę Jego na Wschód słońca
i przyjechaliśmy pokłonić się Jemu.» Podają powód swojego zapytania:
widzieli bowiem gwiazdę, przepowiedzianą przez Balaama: «Wznijdzie
gwiazda z Jakóba, i powstanie laska» (berło) «z Izraela.» Przez tę
gwiazdę dał im P. Bóg wewnętrznem oświeceniem zrozumieć i uwierzyć,
że narodził się ten, przed którym ugnie się «wszelkie kolano
niebieskich, ziemskich i podziemnych.»

\(6\) «Usłyszawszy król Herod zatrwożył się i wszystka Jerozolima
z nim.» Mówi nasze przysłowie, że na złodzieju czapka gore. Wiedział
Herod, że nieprawnie i podstępem tylko odzierżył władzę królewską, lęka
się więc żeby mu jej nie odebrano. Że pastuszkowie, ludzie z prostego
gminu i bez znaczenia, pokłonili się jakiemuś dzieciątku w żłóbku
złożonemu, tego Herod nie uważał za rzecz groźną; ale że ludzie wysoko
wykształceni, a do tego władający królewskimi skarbami i potęgą, jawnie
przyznają temu dzieciątku godność królewską, którą przecież on dzierży,
to go zatrważa. Dwie stąd bierz nauki: najprzód, że złe sumienie
wszystkiego się boi; a powtóre, że przykład możnych tego świata wiele
znaczy tak ku dobremu, jak też niestety ku złemu.

\(7\) «Zebrawszy wszystkie przedniejsze kapłany i Doktory ludu,
dowiadywał się od nich, gdzie się miał Chrystus narodzić.» Herod dla
przypodobania się żydom, nad którymi królował, był wprawdzie przyjął ich
wiarę, ale mało się o nią troszczył i prawie wcale jej nie znał; dopiero
teraz trwogą przyciśniony pyta kapłanów i uczonych w Piśmie i to jeszcze
nie w dobrym zamiarze, ale żeby dowiedziawszy się gdzie jest dzieciątko,
cichaczem je zabić. Głupi on w niedowiarstwie swojem; niepotrzebnie się
bał Tego, którego królestwo nie z tego jest świata i daremnie sidła
zastawiał, na Tego, który jest wszechmocny i wszechwładny. I dziś jest
pełno ludzi niedowiarków, którzy niepotrzebnie boją się Kościoła
Chrystusowego i daremnie go prześladują zarówno podstępem jak gwałtem.

\(8\) Zapytani nie potrzebują się długo namyślać, ale od razu
odpowiadają z proroków to, co każde dziecko dobrze nauczone wiedziało:
«w Betleem Iudzkim; bo tak jest napisane przez proroka: I ty Betleem
ziemio Judzka, z żadnej miary nie jesteś najpodlejsze między książęty
Judzkimi: albowiem z ciebie wynijdzie wódz, któryby rządziłby lud
mój Izraelski.»

\(9\) Herod potajemnie, dla pokrycia przed Kapłanami i Doktorami
niecnych swoich zamiarów, wzywa do siebie św. Trzech Króli i powtórnie
wywiaduje się od nich o dniu i godzinie ukazania się gwiazdy, żeby tem
dokładniej poznać czas narodzenia Pańskiego. Udając zaś przed nimi
pobożnego, zobowiązuje ich, aby skoro znajdą dzieciątko, do niego
wrócili i o wszystkiem dokładną zdali mu sprawę. Mógł Herod oszukać
królów ziemskich, Króla wiekuistej chwały nie oszukał. Mógł okrutnie
zamordować setki dziatek niewinnych, Boskiemu Dzieciątku, na które
czyhał, nic złego wyrządzić nie mógł. Bo i najpotężniejszy z ludzi,
a nawet i sam szatan, tylko tyle uczynić może, ile mu P. Bóg dozwoli.
Zamiar zły jednak nie ujdzie kary Bożej, tak samo,jak nie może ujść Jego
wszechwiedzy.

\(10\) «A oto gwiazda, którą byli widzieli na wschód słońca, szła
przed nimi, aż przyszedłszy, stanęła nad miejscem gdzie było dziecię.
A ujrzawszy gwiazdę, uradowali się radością bardzo wielką.»
W Jerozolimie stracili byli z oczu oną gwiazdę, bo chciał P. Bóg, aby
prócz światła nadprzyrodzonego w szukaniu P. Jezusa użyli też środków
nadprzyrodzonych. Tak i nam potrzeba w dochodzeniu woli Bożej
i obowiązków naszych posługiwać się wiarą, i rozumem; byleśmy
postępowali z prostotą, jak św. Trzej Królowie, to niema obawy, żeby co
innego wiara, a co innego rozum nam mówił, ale z pewnością tak jak oni
trafimy do P. Jezusa. Jednak szczęśliwsza i pewniejsza jest wiara
i dlatego ujrzawszy gwiazdę uradowali się radością bardzo wielką. Któż
z nas nie doświadczył w życiu podobnej radości, ilekroć go P. Bóg
w łasce swojej obdarzył większą światłością i ukazał mu jakąkolwiek
prawdę swoją w nowej jakby jasności?

\(11\) «I wszedłszy w dom znaleźli Dziecię z Marją, Matką Jego,
i upadłszy pokłonili się Jemu.» Kto znajduje Jezusa, ten zarazem też
znajduje Marję, Matkę Jego, kto kocha P. Jezusa, ten nie może nie mieć
nabożeństwa szczerego do Matki Najśw. Jeżeli św. Trzej Królowie na widok
gwiazdy uradowali się radością bardzo wielką, jakaż była ich radość,
kiedy ujrzeli Tego, do którego ta gwiazda ich przywiodła? To też
przejęci nie tylko wiarą ale i radością nadziemską, upadli w proch
przed Panem i Bogiem swoim i naszym, który dla nich i dla nas stał się
człowiekiem, słabą, a jednak wszechmocną Dzieciną, i pokłonili się Jemu.
I my z nimi pokłońmy się Jemu, ucałujmy za przyzwoleniem Marji święte
stopki, prośmy, niech błogosławieństwem rączki swej uświęci, oczyści nas
i uczyni swoimi na wieki. Pragną św. Trzej Królowie okazać wdzięczność
swoją, że raczył im się objawić, otwierają przeto skarby swoje
i ofiarują Mu dary. I my otwórzmy skarby nasze nie tylko doczesne
i zewnętrzne, ale przede wszystkiem wewnętrzne, skarby rozumu, woli
i serca; z nich ofiarujmy dary czystego jak złoto życia, wonnej jak
kadzidło pokory, i gorzkiego ale też zdrowego jak mira zaparcia samych
siebie. A raz pokłoniwszy się P. Jezusowi, nie powracajmy do bratania
się z Herodami, tj. z wrogami Chrystusa, ale inną drogą zdążajmy
do krainy naszej, tj. do nieba.

«Źródło: ks. H. Jackowski SI, Ewangelje niedzielne i świąteczne z objaśnieniami»

■


## Uroczystość Świętej Rodziny Jezusa, Maryi i Józefa.   
*2 klasy*   
*Szaty białe*   
Wzorem rodziny chrześcijańskiej jest Rodzina z Nazaretu, w której wyrósł i wychował się Jezus. W ubogim domu, w zwyczajnych warunkach, rozwijało się najszczęśliwsze życie rodzinne, oparte na prawie Bożym. Antyfona na wejście i graduał wyśpiewują szczęście przenikające dom nazaretański. W lekcji św. Paweł poucza nas o cnotach, które są warunkiem szczęścia domowego. W ewangelii dostrzegamy troskę Maryi i Józefa o Dziecię Jezus i posłuszeństwo Syna Bożego wobec ziemskich rodziców. Przy ofiarowaniu uświadamiamy sobie, że rodzina chrześcijańska winna wychowywać swe dzieci dla Boga. W modlitwach dzisiejszej Mszy upraszamy dla wszystkich naszych rodzin umiejętność naśladowania świętej Rodziny.   


### Introit  
*Prz 23:24; 23:25*   
Raduje się bardzo Ojciec Sprawiedliwego. Niech się weseli Ojciec Twój i Matka Twoja; niech się raduje, która Cię zrodziła.   
*Ps 83:2-3*   
Jakże miłe są przybytki Twoje, Panie zastępów! Wzdycha i tęskni ma dusza do przedsionków Pańskich.   
Chwała Ojcu.   
Raduje się bardzo Ojciec Sprawiedliwego. Niech się weseli Ojciec Twój i Matka Twoja; niech się raduje, która Cię zrodziła.[^317]   


### Kolekta  
Panie Jezu Chryste, Tyś w posłuszeństwie Maryi i Józefowi, życie rodzinne niewysłowionymi cnotami uświęcił, spraw za ich obojga przyczyną, abyśmy przykład z tej świętej Rodziny brali i zarazem z Nią na wieki przebywać mogli.   
Który żyjesz.[^318]   


*Z Niedzieli w Oktawie Objawienia*   
Prosimy Cię, Panie, wspieraj łaską z nieba pragnienia błagającego ludu, daj mu poznać, co należy czynić, i umocnij do wypełnienia poznanych obowiązków.   
Przez Pana.   
   
*Przez Oktawę Objawienia*   
Boże, w dniu dzisiejszym za przewodem gwiazdy objawiłeś narodom Jedynego Syna Twojego; skoro tedy poznaliśmy Ciebie przez wiarę, doprowadź nas łaskawie do oglądania piękna Majestatu Twojego.   
Przez tegoż Pana.[^319]   


### Lekcja  
Czytanie z Listu świętego Pawła Apostoła do Kolosan.   
*Kol 3:12-17*   
*Wzajemna wyrozumiałość i wspólna modlitwa mają doniosłe znaczenie dla chrześcijańskiego życia rodzinnego.*   
Bracia: Przyobleczcież się jako wybrańcy Boży, święci i umiłowani, w tkliwe miłosierdzie, w dobroć, w pokorę, w cichość i w cierpliwość. Znoście jedni drugich i wybaczajcie sobie, jeśli kto ma skargę przeciw komu: jako Pan przebaczył wam, tak i wy. A ponad to wszystko miejcie miłość, która jest więzią doskonałości. A pokój Chrystusowy, do którego też wezwani jesteście w jednym ciele, niech radością opanuje serca wasze i bądźcie wdzięczni.   
Słowo Chrystusowe niech przebywa w was obficie, abyście z wszelką mądrością jedni drugich nauczali i krzepili przez psalmy, hymny i pieśni duchowe, w łasce śpiewając Bogu w sercach waszych. Wszystko, cokolwiek czynicie w słowie lub uczynku, wszystko w imię Pana Jezusa Chrystusa czyńcie, dziękując przez Niego Bogu Ojcu.[^320]   


### Graduał  
*Ps 26:4*   
O jedno proszę Pana, jednego pragnę, bym mógł przebywać w domu Pańskim po wszystkie dni życia mego.   
*Ps 83:5*   
Szczęśliwi, którzy mieszkają w domu Twoim Panie, gdyż na wieki wieków mogą Cię chwalić. Alleluja, alleluja.   
*Iz 45:15*   
Zaprawdę Tyś jest Król ukryty, Bóg Izraela, Zbawiciel. Alleluja.[^321]   


### Ewangelia  
Ciąg dalszy ☩ Ewangelii świętej według Łukasza.   
*Łk 2:42-52*   
Gdy Jezus miał lat dwanaście, udali się do Jerozolimy według zwyczaju onego święta. A po upływie dni, gdy wracali, zostało Dziecię Jezus w Jerozolimie, a nie wiedzieli o tym rodzice Jego. I mniemając, że jest On w gromadzie, uszli dzień drogi i szukali Go między krewnymi i znajomymi. A nie znalazłszy, wrócili do Jerozolimy, szukając Go. I stało się, że po upływie dni trzech znaleźli Go w świątyni, siedzącego wpośród doktorów, słuchającego ich i zadającego im pytania. A zdumiewali się wszyscy, którzy Go słuchali, nad rozumem i nad odpowiedziami Jego. I ujrzawszy Go zdziwili się. I rzekła doń Matka Jego: «Synu, cóżeś to nam uczynił? Oto ojciec Twój i ja, bolejąc, szukaliśmy Ciebie». I rzekł do nich: «Cóż jest, żeście mnie szukali? Czy nie wiedzieliście, że w tym, co jest Ojca mego być winienem?» Lecz oni nie zrozumieli tych słów, które im mówił. I udał się z nimi, i przyszedł do Nazaretu, a był im poddany. A Matka jego wszystkie te słowa zachowywała w sercu swoim. Jezus zaś wzrastał w mądrości i latach, i w łasce u Boga i u ludzi.[^322]   


### Antyfona na Ofiarowanie  
*Łk 2:22*   
Przynieśli Jezusa Rodzice Jego do Jeruzalem, aby Go stawić przed Panem.[^323]   


### Sekreta  
Składamy Ci Panie przebłagalną ofiarę i prosimy w pokorze, abyś za wstawiennictwem Bogarodzicy Dziewicy i świętego Józefa utwierdził rodziny nasze w pokoju i łasce.   
Przez tegoż Pana.[^324]   


*Z Niedzieli w Oktawie Objawienia*   
Panie, niech ofiara Tobie złożona zawsze darzy nas życiem i umacnia.   
Przez Pana.   
   
*Przez Oktawę Objawienia*   
Wejrzyj miłościwie na dary Twojego Kościoła, który składa ci już nie złoto kadzidło i mirrę, lecz Tego, którego one wyobrażały: Jezusa Chrystusa Syna Twego, Pana naszego, który się stał ofiarą i pokarmem naszym.   
Który z Tobą.[^325]   


### Prefacja  
*Prefacja o Objawieniu Pańskim*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Albowiem kiedy Jednorodzony Syn Twój ukazał się w naszej śmiertelnej naturze, udzielił nam na nowo światła swej nieśmiertelności.   
Przeto z Aniołami i Archaniołami, z Tronami i Państwami oraz ze wszystkimi hufcami wojska niebieskiego śpiewamy hymn ku Twej chwale, wołając bez końca:[^326]   


### Antyfona na Komunię  
*Łk 2:51*   
Wrócił Jezus z Nimi, przyszedł do Nazaretu i był im poddany.[^327]   


### Pokomunia  
Panie Jezu, Ty nas posilasz niebiańskim Sakramentem: spraw, byśmy zawsze naśladowali wzór Twej świętej Rodziny, a przez to w godzinę śmierci, spotykając się z chwalebną Dziewicą Matką Twoją i ze świętym Józefem, zasłużyli, abyś nas przyjął do wiecznych przybytków:   
Który żyjesz.[^328]   


*Z Niedzieli w Oktawie Objawienia*   
Pokornie prosimy Cię, wszechmogący Boże, spraw, aby ci, których posilasz swoim Sakramentem, godnie Tobie służyli żyjąc według Twego upodobania.   
Przez Pana.   
   
*Przez Oktawę Objawienia*   
Spraw, prosimy, wszechmogący Boże, abyśmy czystym i jasnym umysłem pojęli tajemnicę uroczyście dziś obchodzoną.   
Przez Pana.[^329]   
■


## 13 I – Wspomnienie Chrztu Pańskiego   
*2 klasy*   
*Szaty białe*   
Chrystus chciał przyjąć chrzest pokuty w wodach Jordanu, ponieważ wziął na siebie grzechy upadłej ludzkości. To uniżenie się Syna Bożego zostało nagrodzone wspaniałą teofanią. Nad głową Zbawiciela ukazał się Duch Święty w postaci gołębicy, a głos Ojca niebieskiego objawił Jego Boże synostwo. Przez zetknięcie ze swoim świętym człowieczeństwem Pan Jezus udzielił wodzie mocy oczyszczania dusz w sakramencie Chrztu św. Jako członki Mistycznego Ciała Chrystusa jesteśmy wciągnięci w tajemniczy akt dokonany w wodach Jordanu i obchodzimy zaślubiny naszej natury z Bóstwem. «Dzisiaj Kościół łączy się z Boskim Oblubieńcem, ponieważ w Jordanie Chrystus obmył jego grzechy». Dzisiejsze święto dopełnia uroczystość Objawienia Pańskiego i zamyka orkes świąteczny Bożego Narodzenia.   
Msza o Objawieniu Pańskim, z wyjątkiem modlitw i ewangelii.   


### Introit  
*Ml 3:1; 1 Krn 29:12*   
Oto już nadszedł Władca najwyższy: a w ręku Jego królewska władza i moc i rządy świata.   
*Ps 71:1*   
Boże, przekaż swą władzę Królowi i sądy swoje temuż potomkowi Króla.   
Chwała Ojcu.   
Oto już nadszedł Władca najwyższy: a w ręku Jego królewska władza i moc i rządy świata.[^330]   


### Kolekta  
Boże, Twój Jednorodzony Syn objawił się w naszej cielesnej naturze; spraw, abyśmy zostali wewnętrzenie przekształceni przez Tego, którego zewnętrzne podobieństwo do nas poznaliśmy:   
Który z Tobą.[^331]   


### Lekcja  
Czytanie z Księgi Proroka Izajasza.   
*Iz 60:1-6*   
Powstań, Jeruzalem, i rozbłyśnij jasnością, bo przybywa światłość twoja i chwała Pańska wzeszła nad tobą. Bo oto ciemności okryją ziemię i mrok narody, nad tobą zaś wzejdzie Pan i ujrzą w tobie Jego chwałę. I będą poganie chodzić w świetle twoim, a królowie w blasku twego wschodu. Podnieś wokoło twe oczy, a oglądaj: wszyscy ci zgromadzili się, do ciebie przybyli. Synowie twoi z daleka przybędą, a córki twoje z boku powstaną. Wtedy ujrzysz i promieniować będziesz radością. Zadziwi się i rozszerzy twe serce, gdy zwróci się ku tobie bogactwo morza, moc pogan do ciebie przybędzie. Niby potop przykryje cię mnóstwo wielbłądów, dromaderów z Madianu i Efy. Wszyscy z Saby przybędą, przynosząc złoto i kadzidło i głosząc chwałę Panu.[^332]   


### Graduał  
*Iz 60:6; 60:1*   
Wszyscy ze Saby przyjdą, złoto i kadzidło przynosząc i chwałę Pańską rozgłaszając. Powstań, Jeruzalem i zajaśniej: bo chwała Pańska wzeszła nad tobą. Alleluja, alleluja.   
*Mt 2:2*   
Ujrzeliśmy gwiazdę Jego na wschodzie i przybyliśmy z darami pokłonić się Panu. Alleluja.[^333]   


### Ewangelia  
Ciąg dalszy ☩ Ewangelii świętej według Jana.   
*J 1:29-34*   
Onego czasu ujrzał Jan nadchodzącego Jezusa i rzekł: «Oto Baranek Boży, oto, który gładzi grzech świata. To Ten, o którym mówiłem: po mnie przyjdzie mąż, który stał się przede mną, bo pierwej był, niźli ja. Jam Go wprawdzie nie znał, alem dlatego przyszedł chrzcząc wodą, aby mógł się okazać Izraelowi». I dał Jan świadectwo mówiąc: «Widziałem Ducha zstępującego z nieba jak gołębicę i spoczął na Nim. A jam Go nie znał, ale Ten, który mię posłał chrzcić wodą, powiedział mi: Na kogo ujrzysz, iż zstępuje Duch i zostaje na nim, ten jest, który chrzci Duchem Świętym. I sam to widziałem, i dałem świadectwo, że On jest Synem Bożym».[^334]   


### Antyfona na Ofiarowanie  
*Ps 71:10-11*   
Królowie Tarszisz i wysp przyniosą dary, królowie Arabii i Saby złożą daninę. I oddadzą mu pokłon wszyscy królowie, wszystkie narody będą mu służyły.[^335]   


### Sekreta  
Składamy Ci, Panie, ofiary ku uczczeniu objawienia się Syna Twojego, który stał się człowiekiem, i pokornie prosimy: aby Pan nasz Jezus Chrystus, Twórca tych darów, raczył je w swym miłosierdziu przyjąć:   
Który z Tobą.[^336]   


### Prefacja  
*Prefacja o Objawieniu Pańskim*   
Zaprawdę godne to i sprawiedliwe, słuszne i zbawienne, abyśmy zawsze i wszędzie Tobie składali dziękczynienie, Panie, Ojcze święty, wszechmogący, wieczny Boże:   
Albowiem kiedy Jednorodzony Syn Twój ukazał się w naszej śmiertelnej naturze, udzielił nam na nowo światła swej nieśmiertelności.   
Przeto z Aniołami i Archaniołami, z Tronami i Państwami oraz ze wszystkimi hufcami wojska niebieskiego śpiewamy hymn ku Twej chwale, wołając bez końca:[^337]   


### Antyfona na Komunię  
*Mt 2:2*   
Ujrzeliśmy gwiazdę Jego na wschodzie i przybyliśmy z darami pokłonić się Panu.[^338]   


### Pokomunia  
Prosimy Cię, Panie, niech nas uprzedza zawsze i wszędzie niebiańskie światło: abyśmy czystym wejrzeniem przeniknęli i z należną pobożnością przyjęli misterium, w którym pozwoliłeś nam uczestniczyć.   
Przez Pana.[^339]   
■
